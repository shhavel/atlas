<p><b>ПОРУШЕННЯ ТЕРИТОРІАЛЬНОЇ ЦІЛІСНОСТІ УКРАЇНСЬКОЇ ДЕРЖАВИ - ГЕТЬМАНЩИНИ</b></p>
<p><b>ЗАСАДНИЧІ ТЕЗИ</b></p>
<p>Укладення Андрусівського договору - одна з найтяжчих подій другої половини XVII ст. Договір засвідчив втрату територіальної цілісності Української держави, узаконивши й закріпивши насильницький поділ українських земель між Польщею та Московією.</p>
<p><b>ХРОНОЛОГІЯ ПОДІЙ</b></p>
<p>1659 р., жовтень - Підписання Ю.Хмельницьким і московським урядом Переяславських статей.</p>
<p>1660 р., вересень-жовтень - Чуднівська воєнна кампанія. Укладення Слободищенського трактату.</p>
<p>1663 р., червень - Козацька (чорна) рада в Ніжині. Проголошення гетьманом І.Брюховецького.</p>
<p>1663-1668 рр. - Гетьманство І.Брюховецького на Лівобережній Україні.</p>
<p>1663-1665 рр. - Гетьманство П.Тетері на Правобережній Україні.</p>
<p>1665 р., жовтень - Підписання Іваном Брюховецьким Московських статей.</p>
<p>1666 р., січень - П.Дорошенка обрано гетьманом правобережних полків.</p>
<p>1667 р., 30 січня - Андрусівське перемир'я між Москвою та Річчю Посполитою. Закінчення московсько-польської війни.</p>
<p><b>ОСОБИСТІСТЬ</b></p>
<p>Юрій Хмельницький був наймолодшою дитиною Богдана Хмельницького та його першої дружини Ганни Сомко. Гетьман дістав непогану домашню освіту, був добре обізнаний зі Святим Письмом, знав кілька мов - грецьку, латину, польську. Вчився Юрій Хмельницький і в Києво-Могилянській академії, але недовго, бо через погіршення здоров'я гетьман повернув сина до Чигирина, де той продовжив навчання вдома.</p>
<p>Ім'я гетьманича в джерелах дедалі частіше згадується після 1653 р., коли по загибелі старшого брата Тимоша він став єдиним спадкоємцем Богдана. Старий гетьман готував ґрунт для передачі булави Юрію, зокрема призначив 16-літнього сина наказним гетьманом в одному з відповідальних походів. Але, як мовиться у прислів’ї, до булави треба голови. Юрій Хмельницький міг стати добрим ученим, письменником, але був зовсім нездатний до ролі гетьмана та військового діяча.</p>
<p>Павло Тетеря походив з української київської шляхти. Він народився у 20-х рр. XVII ст. Здобувши освіту, став підписком (канцеляристом) у Луцькому гродському суді. У 1648 р. приєднався до Богдана Хмельницького. З 1649 р. - переяславський полковий писар, з 1653 р. - переяславський полковник. Павло Тетеря мав неабиякий хист дипломата, за що його особливо цінував Богдан Хмельницький. Перебуваючи в Чигирині при гетьманові, він брав участь майже в усіх дипломатичних переговорах. Так, 1649 р. був на чолі посольства до трансильванського князя Юрія (Дєрдя) ІІ Ракоці; 1652 р. супроводжував Тимоша Хмельницького в подорожі до Ясс, коли той мав одружитися з дочкою молдавського господаря. У 1654 р. разом із Богдановичем-Зарудним очолив посольство до Москви, де обговорювався й затверджувався українсько-московський договір. Тетеря був одним із авторів Гадяцького договору 1658 р. та Слободищенського трактату 1660 р. Після загибелі Данила Виговського (брата Івана Виговського) одружився з його вдовою - дочкою Богдана Хмельницького Катериною.</p>
<p><b>ГЕТЬМАН ЮРІЙ ХМЕЛЬНИЦЬКИЙ.</b></p>
<p><b>ПЕРЕЯСЛАВСЬКИЙ ДОГОВІР 1659 р.</b></p>
<p>На гетьманство Юрія Хмельницького обрали 28 вересня 1659 р.</p>
<p>Своє гетьманування Юрій Хмельницький вирішив розпочати укладенням нового договору з Московією.</p>
<p>Він прагнув рівноправних і взаємовигідних умов, які дали б змогу зберегти незалежність Української держави у конфедерації з Московією.</p>
<p>Проте переговори, що відбулися 17 жовтня 1659 р. в Переяславі, мали для України небажані результати. Тиск московських воєвод і 40-тисячного московського війська змусили Юрія Хмельницького і старшину підписати варіант договору, запропонований царськими дипломатами-воєначальниками.</p>
<p>При цьому представники московського царя вдалися до брутальної брехні, подаючи свої статі як такі, що їх уклав Богдан Хмельницький.</p>
<p><b>Переяславський договір 1659 р.</b></p>
<p>Договір, укладений Юрієм Хмельницьким, на відміну від договору 1654 р., був нерівноправним.</p>
<p>Московські воєводи одержували право прибути із залогами не тільки до Києва, а й до Переяслава, Ніжина, Чернігова, Брацлава та Умані.</p>
<p>Гетьманському урядові заборонялося вести самостійну зовнішню політику, а саме: укладати міжнародні договори, приймати іноземних послів тощо.</p>
<p>Київський митрополит повинен був визнати зверхність московського патріарха (Українська православна церква відкинула цю статтю як неправомірну).</p>
<p>Заборонялося без царського дозволу переобирати гетьмана, а також оголошувати війну або посилати полки на допомогу сусіднім державам.</p>
<p>Гетьман втрачав право призначати і звільняти генеральну старшину та полковників.</p>
<p>Отже, Переяславський договір 1659 р. закріплював зміни в українсько-московських політичних відносинах. Українська держава втрачала незалежність, перетворюючись на автономну частину Московського царства. І хоча автономія була тоді ще доволі широкою, дії царату однозначно засвідчили, що наступ на незалежність України триватиме.</p>
<p><b>ЧУДНІВСЬКА КАМПАНІЯ 1660 р. ТА УКЛАДЕННЯ СЛОБОДИЩЕНСЬКОГО ТРАКТАТУ</b></p>
<p>Наступним зовнішньополітичним заходом Юрія Хмельницького став похід українсько-московських військ на Західну Україну. Метою походу було визволення західноукраїнських земель з-під влади Польщі.</p>
<p>Очевидним, однак, був той факт, що дві інші учасниці операції - Польща та Московія, які розірвали перемир'я й поновили воєнні дії задля досягнення цілковитого панування над Україною, докладуть зусиль, аби перешкодити об'єднанню та зміцненню України.</p>
<p>Основні події кампанії відбулися в районі Чуднова на Волині. Вони закінчилися розгромом російських військ, капітуляцією гетьмана Ю.Хмельницького і підписанням 7 жовтня Слободищенського трактату.</p>
<p><b>Слободищенський трактат 1660 р.</b></p>
<p>Трактат розроблявся на основі Гадяцького договору, однак текст його зазнав суттєвих змін.</p>
<p>Було усунуто статтю про Велике князівство Руське. Передбачалося повернення польській шляхті й магнатам усіх маєтностей в Україні.</p>
<p>Гетьмана позбавлено права зовнішньополітичних відносин; його було зобов’язано надавати військову допомогу Польщі в її війнах з іншими державами.</p>
<p>Українська держава згідно з трактатом ставала тільки автономною частиною Речі Посполитої. Отож і Слободищенський трактат не приніс Україні миру. Внутрішнє становище козацької держави ще більше ускладнилося, бо виникла загроза перетворення української території на арену жорстокої боротьби між Московією та Річчю Посполитою.</p>
<p><b>Наслідки Чуднівської кампанії та підписання Слободищенського трактату</b></p>
<p>Нова угода з Польщею не була сприйнята більшою частиною лівобережного козацтва.</p>
<p>Рядові козаки й старшина відмовлялися визнавати владу Юрія Хмельницького.</p>
<p>Лівобережні полки склали присягу цареві. Рух проти Хмельниченка очолив його дядько Яким Сомко, який прагнув посісти гетьманство.</p>
<p>Проте Сомко був не єдиним претендентом на гетьманську булаву. Гетьманування домагався й ніжинський полковник Василь Золотаренко.</p>
<p>У Москві вдало скористалися з міжусобної боротьби в Україні. Підтримуючи то одного, то іншого претендента, московський уряд загострював ситуацію й водночас посилював свою владу на Лівобережжі. А найбільше подобався московському цареві запопадливий Іван Брюховецький - тоді кошовий отаман Запорозької Січі.</p>
<p>Не бажала відмовлятися від українських земель і Польща.</p>
<p>Втручання інших держав у протистояння різних козацьких угрупувань у боротьбі за гетьманську булаву призвело до поділу України на Лівобережну та Правобережну, що боролися між собою: одна на боці Москви, інша - на боці Польщі. Отже, в Україні розпочалася нова громадянська війна.</p>
<p><b>ГЕТЬМАН ПАВЛО ТЕТЕРЯ, ЙОГО ДІЯЛЬНІСТЬ (1663-1665 рр.)</b></p>
<p>Прагнення Юрія Хмельницького придушити антигетьманські виступи 1661-1662 рр. закінчилися невдачею.</p>
<p>Молодий гетьман остаточно вирішив зректися булави.</p>
<p>Скликана на початку січня 1663 р. рада в Чигирині обрала гетьманом Павла Тетерю, а Юрій Хмельницький незабаром постригся в ченці під ім'ям Гедеона і став ігуменом монастиря у Корсуні.</p>
<p>Після відмови Юрія Хмельницького від гетьманства 1663 р. державна територія України поділилася на Правобережну та Лівобережну Гетьманщини.</p>
<p>На правобережні полки через гетьмана Тетерю намагалася впливати Польща, прагнучи відновити й утвердити там свою владу.</p>
<p>Лівобережні козаки дедалі більше підпадали під владу Москви, яка прагнула поставити на гетьманство вигідного для себе претендента.</p>
<p>Спираючись на підтримку Польщі, Павло Тетеря сподівався поширити свою владу на Лівобережжя.</p>
<p>Похід на Лівобережну Україну, що розпочався восени 1663 р., був невдалим. На Правобережжі набирало розмаху антигетьманське та антипольське повстання, до якого прилучилися запорожці й дехто з лівобережних полковників.</p>
<p>Такий перебіг подій ускладнив становище Павла Тетері.</p>
<p>За участь у змові було заарештовано рік тому обраного київського митрополита Йосифа Тукальського та архімандрита Свято-Онуфріївського монастиря Гедеона (Юрія) Хмельницького, полковника Григорія Гуляницького, яких незабаром ув’язнили в колишній столиці хрестоносців Тевтонського ордену - Мальборку (Марієнбурзі), а також І.Виговського, якого засудили до страти і розстріляли. Каральні загони не додали популярності Павлові Тетері. Прірву між ним та козацтвом поглиблювали й дії польського воєначальника Стефана Чернецького.</p>
<p>За таких обставин у липні 1665 р. Тетеря втік до Польщі.</p>
<p>Гетьманську булаву отримав Петро Дорошенко, остаточне затвердження якого відбулося на Генеральній раді в січні 1666 р. в Чигирині.</p>
<p><b>БОРОТЬБА ЗА ВЛАДУ НА ЛІВОБЕРЕЖНІЙ УКРАЇНІ.</b></p>
<p><b>ГЕТЬМАН ІВАН БРЮХОВЕЦЬКИЙ</b></p>
<p>На Лівобережній Україні у квітні 1662 р. переяславський полковник Яким Сомко скликав у Козельці старшинську раду.</p>
<p>Рада обрала Сомка гетьманом. Проте обіймав він цю посаду лише місяць, бо московський уряд, не довіряючи Сомку, не визнав законності його обрання.</p>
<p>У Москві воліли бачити гетьманом запорозького отамана Івана Брюховецького.</p>
<p>Налагодивши тісні зв’язки з впливовими московськими урядовцями, він зміг переконати царя у своїй відданості московському престолу.</p>
<p>Вдаючись до хитрощів, підлещуючись до найвпливовіших осіб, легко погоджуючись на поступки у відносинах України з Московією, він отримав те, чого не мали інші претенденти на гетьманство на Лівобережній Україні, - підтримку московського царя, а відтак і військову допомогу.</p>
<p>Брюховецький розумів, що хоч би якою великою була московська підтримка, та все ж таки обирати на гетьманство його має козацтво. Зваживши на внутрішньополітичну ситуацію, він брехливими обіцянками прихилив на свій бік Запорозьку Січ, козацькі низи і міщанство.</p>
<p>17-18 червня 1663 р. в Ніжині зібралася рада, в якій взяли участь разом із козаками селяни та міські жителі. Спираючись на підтримку козацьких низів, які рішуче виступали проти старшини, а також під тиском московських військ Іван Брюховецький здобув перемогу над Сомком.</p>
<p>Доступившись до влади, Брюховецький дуже швидко зрікся передвиборних обіцянок.</p>
<p>Владний і честолюбний, Брюховецький не відмовлявся від планів об'єднання українських земель під однією булавою. У цьому переконує його участь у воєнних діях 1663-1665 рр.</p>
<p><b>Московський договір 1665 р.</b></p>
<p>У своїй діяльності Іван Брюховецький спирався на підтримку Москви. Він робив чималі поступки московському урядові. У 1665 р. Брюховецький - перший з українських гетьманів - поїхав до Москви "побачити пресвітлі очі государя".</p>
<p>Там він погодився підписати новий договір.</p>
<p>Московські воєводи й залоги отримували право перебувати майже в усіх великих містах.</p>
<p>Збирання податків покладалося на московських воєвод, а збори повністю мали надходити до царської казни.</p>
<p>Вибори гетьмана могли відбуватися лише з дозволу царя та у присутності царського представника.</p>
<p>Гетьманський уряд позбавлявся права на проведення самостійної зовнішньої політики.</p>
<p>Московські статті істотно обмежували автономію Лівобережної Гетьманщини, посилювали її залежність від московського царя.</p>
<p><b>АНДРУСІВСЬКИЙ ДОГОВІР</b></p>
<p>Тим часом Московія та Річ Посполита розпочали переговори. Закінчилися вони підписанням 30 січня 1667 р. в с. Андрусові (поблизу Смоленська) перемир'я.</p>
<p>Воєнні дії між цими державами (Московія та Польща) припинялися.</p>
<p>Встановлювалося перемир'я на 13,5 років.</p>
<p>Під владою Московії залишалася Лівобережна Україна, їй поверталися Сіверщина, Смоленщина і на два роки - Київ.</p>
<p>За Польщею закріплювалися землі Білорусі й Правобережної України.</p>
<p>Запорозька Січ переходила під контроль обох держав.</p>
<p><b>Здебільшого Андрусівський договір, який стосувався України, був укладений таємно, без погодження з українською стороною.</b></p>
<p>Він перекреслював більшість здобутків українського народу, завойованих майже 20-літньою боротьбою за національне визволення, узаконив і закріплював насильницький поділ українських земель між Польщею та Московією.</p>
<p><b>Наслідки подій кінця 50 - першої половини 60-х рр. XVII ст. для України</b></p>
<p>Точилася громадянська війна. За володіння гетьманською булавою одночасно боролися кілька претендентів від угрупувань різної зовнішньополітичної орієнтації.</p>
<p>Наслідком постійного втручання у внутрішні справи України інших держав, залучення їхньої військової сили були майже неперервні воєнні дії, внаслідок яких спустошувалися цілі регіони, руйнувалося й без того занедбане господарство, масово гинули люди.</p>
<p>Козацька Україна втрачала державну незалежність та економічну потугу.</p>
<p>Але найтяжчий наслідок того періоду української історії - втрата територіальної цілісності України. Дніпро, який мав би з’єднувати Україну, розділив Гетьманщину на Лівобережну та Правобережну.</p>
<p>Закріплений Андрусівським договором насильницький поділ українських земель між Московією та Польщею надзвичайно ускладнював визвольні змагання українців - адже відтоді для побудови незалежної держави необхідно було долати опір двох, ворожих одна одній, держав. Перебування у складі різних держав під впливом різних культур загрожувало українському народові розколом. Саме тому найголовнішими завданнями українських державців стали скасування умов Андрусівського договору та об'єднання України під владою одного гетьмана.</p>