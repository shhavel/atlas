<p>Клімат</p>
<p>Основними факторами, що визначають специфічні риси клімату континенту, є значна протяжність Північної Америки з півночі на південь, рівнинність його центральних областей, а також близьке до меридіонального простягання гірських хребтів.</p>
<p>Для континенту характерні значні відмінності температур різних його частин і, як наслідок, &ndash; велика різниця атмосферного тиску, що зумовлює переміщення повітряних мас із Північного Льодовитого океану і Мексиканської затоки вглиб материка.</p>
<p>На континенті була зафіксована найвища температура Західної півкулі 56,7&deg;С (Долина Смерті). Найнижчі температури сягають 70&deg;С (Ґренландія). Взимку центральні області часто стають місцем зіткнення арктичних і тропічних повітряних мас, що супроводжується значною мінливістю погоди і різкими коливаннями температур.</p>
<p>Домінуючим на континенті є західне перенесення повітряних мас. Однак його вплив найбільше відчувається на навітряних схилами Кордильєр. Саме тут випадає до 3 000 мм (на окремих ділянках хребтів &ndash; до 6 000 мм) опадів.</p>
<p>Вплив Атлантичного океану на формування клімату Північної Америки обмежується переважно прибережною смугою. Причина цьому &ndash; гірська система Аппалачі на сході материка.</p>
<p>Морські течії мають значний вплив на формування клімату прибережних територій Північної Америки. Завдяки теплій Аляскинській течії відчутно пом'якшується клімат тихоокеанського узбережжя помірного поясу. Разом із тим для розташованого в цих же широтах східного узбережжя материка характерним є значно суворіший клімат внаслідок впливу холодної Лабрадорської течії.</p>
<p>Підсумовуючи можна сказати, що для материка характерним є надзвичайна контрастність температурних умов, переважання західного перенесення повітряних мас у помірних широтах і обмежений прибережними територіями вплив океанів.</p>
<p>Природні зони</p>
<p>Розподіл природних зон у Північній Америці має свої особливості, пов'язані з особливостями рельєфу: в центральній частині материка природні зони мають меридіональне поширення.</p>
<p>Для Ґренландії та островів Канадського архіпелагу, що лежать у зоні арктичних пустель, характерними є суворі кліматичні умови, дуже небагатий рослинний і тваринний світ. Рослинність представлена в основному мохами і лишайниками, що трапляються на вільних від криги ділянках суходолу. Життя переважної більшості тварин (морж, тюлень) пов'язане з океаном.</p>
<p>У розташованій на крайній півночі материка зоні тундри крім мохів та лишайників зростають трави і чагарники, а також карликові берези та вільхи. Такої небагатої рослинності, що вкриває тундрово-болотні ґрунти, все ж вистачає для невибагливих оленя карібу та вівцебика. Трапляються тут також білі ведмеді, песці. Далі на південь, у лісотундрі рослинний світ поповнюється чагарниками з верби та вільхи, ялинами і модринами, що ростуть по долинах річок.</p>
<p>Зона тайги характеризується довгою і суворою зимою та коротким і досить теплим літом. Тут на перезволожених підзолистих і мерзлотно-тайгових ґрунтах достатньо комфортно себе почувають деякі види сосни й модрини, ялини, ялиці. Різноманітніший і тутешній тваринний світ (вовк, ведмідь, лисиця, олень, лось, рись тощо).</p>
<p>Зони мішаних і широколистяних лісів поширені у східній частині материка. Поряд із хвойними деревами тут досить широко представлені листяні породи: дуб, бук, липа, осика, береза, а також клен, що завдяки незвичайному забарвленню листя надає виняткової краси тутешнім лісам.</p>
<p>У лісах мешкають олені, дикобрази, бурі ведмеді та чимало інших представників фауни.</p>
<p>Значні території центральної частини континенту займають зони лісостепів і степів. Значна кількість тепла, достатнє зволоження і родючі ґрунти сприяли інтенсивному господарському освоєнню прерій (саме так називались колись тут лісостепи). Найяскравішими представниками тваринного світу є бізони, які раніше тисячами паслись на цих родючих землях.</p>
<p>Тепер цих красивих тварин можна зустріти тільки в заповідниках. Тваринний світ тут також представлений гризунами (ховрах, бабак), плазунами (гадюка, гримуча змія) та пернатими (білоголовий орлан).</p>
<p>Зони напівпустель та пустель сформувались у внутрішніх плоскогір'ях Кордильєр. На бідних сіроземних ґрунтах тут ростуть переважно кактуси та деякі інші невибагливі до вологи рослини. Тваринний світ представлений плазунами (гримуча змія) та різними гризунами.</p>
<p>Далі вузькою смугою на тихоокеанському узбережжі простягається зона твердолистих лісів і чагарників (середземноморська) на коричневих ґрунтах якої можна зустріти різні види сосен, секвой та реліктові види вічнозелених дубів.</p>
<p>Значний масив південно-східної частини материка займає зона перемінно-вологих (у тому числі мусонних) лісів. Характерними ознаками цієї зони є жовто- і червоноземні ґрунти з різноманітною рослинністю (сосна, вічнозелений дуб, магнолія, пальма). Тваринний світ представлений алігаторами, черепахами, гримучими зміями, великою кількість птахів.</p>
<p>Висотна поясність найбільш чітко простежується в Кордильєрах. Набір поясів Кордильєр змінюється як із півночі на південь, так і зі заходу на схід, що обумовлено протяжністю гірської системи через весь материк та значними відмінностями режиму зволоження західних і східних схилів гір.</p>
