<p>Африка &ndash; другий за розміром материк після Євразії. Його площа разом із островами становить 30 320 тис. км кв. Материк перетинають і нульовий меридіан, і екватор, а тому його частини розташовані у Східній та Західній півкулях відносно нульового меридіану й у Північній та Південній півкулях відносно екватора.</p>
<p>Африку омивають два океани: Індійський та Атлантичний. На півночі води Середземного моря відокремлюють Африку від Євразії. Найменша відстань між материками &ndash; у Ґібралтарській протоці, яка з'єднує Середземне море з Атлантичним океаном. На північному сході Африку відокремлює від Євразії Червоне море.</p>
<p>В Африці багато річок. Тут протікають найдовша у світі річка Ніл (6 671 км), яка утворюється від злиття Білого та Голубого Нілу, та найбільш повноводна річка Східної півкулі Конґо. Численні озера материка мають різне походження: друге за глибиною озеро планети Танґаньїка утворилося в розломі земної кори, найбільше озеро континенту Вікторія виникло в прогині давнього фундаменту платформи, а озеро Чад є залишком давнього моря.</p>
<p>Поверхня материка значно підвищена над рівнем моря (середня висота 660 м), понад 70 % її лежить на висотах 300-2 000 м. Високі рівнини материка простягаються на сотні кілометрів у вигляді плоскогір&lsquo;їв. Найвищими є східна та південна частини материка. Найвища точка &ndash; вулкан Кібо в масиві Кіліманджаро (5 895 м), найнижча &ndash; рівень оз. Ассаль (&ndash;155 м).</p>
<p>Рельєф материка пов'язаний переважно зі структурами давньої докембрійської платформи, деякі ділянки якої були омолоджені у період байкальської та альпійської складчастостей. Складні горотворчі процеси, що відбувались під впливом внутрішніх сил Землі, супроводжувались виливом магми та виверженнями вулканів. На материку є діючі та згаслі вулкани.</p>
<p>На півночі Африки знаходиться найбільша пустеля планети Сахара. У пустелях річки пересихають, утворюючи сухі русла ваді та солоні озера шотти.</p>
<p>Африка дуже теплий материк. Тут фактично не буває зими такої, до якої звикли ми. Узбережжя континенту омиваються переважно теплими течіями, які створюють сприятливі умови для життя коралів. Тому в Червоному морі, біля узбережжя Мозамбіку, о. Мадаґаскар, та Коморських островів є коралові рифи й острови.</p>
