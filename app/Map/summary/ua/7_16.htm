<p><b>Утворення Галицько-Волинської держави</b></p>
<p><b>План викладу</b></p>
<ol>
<li>Початок удільного князювання.</li>
<li>Найважливіші події з історії Галицького князівства.</li>
<li>Політичне життя Волинського князівства.</li>
<li>Утворення Галицько-Волинського князівства. Роман Мстиславича.</li>
<li>Становище Галицько-Волинського князівства по смерті Романа Мстиславича.</li>
<li>Перші кроки князівської кар’єри синів Романа Мстиславича.</li>
<li>Боротьба Данила за возз’єднання Галицько-Волинського князівства.</li>
</ol>
<p><b>Хронологія</b></p>
<p>1153–1187 рр. - Князювання Ярослава Володимировича Осмомисла в Галицькій землі</p>
<p>1199 р. - Утворення Галицько-Волинської держави</p>
<p>1199–1205 рр. - Князювання Романа Мстиславича</p>
<p>1238 р. - Утвердження Данила Романовича в Галичі</p>
<p><b>Особистість</b></p>
<p>ЯРОСЛАВ ОСМОМИСЛ (1130 р.–1.10.1187 р.) – князь галицький (1153–1187 рр.). Син Володимирка Володаровича. За своє володарювання Ярослав Володимирович зажив ім’я Осмомисла – князя мудрого, і красномовного, і поважаного в усіх землях і військами славного, як писав літописець. Цей поетичний уривок дає уявлення про значні території Галицького князівства, про його військову потугу, та головне – про надзвичайно великий авторитет галицького князя, здатного впливати і на політику руських земель, і на європейських сусідів. Що ж до подій, описаних у «Слові...», то Ярослав мав до них щонайближчий стосунок, адже Ігор Святославич – ініціатор невдалого походу проти половців – доводився Ярославові зятем. Славнозвісна Ярославна, яка вимолювала у Путивлі на валу, на брамі для Ігоря щасливого походу – то Осмомислова дочка. Згадка про Ярослава Галицького в давньоруській поемі стала для дослідників твору своєрідним ключем, що дозволив більш-менш точно датувати твір, бо автор звертався до Осмомисла ще як до живого, а цей князь помер 1187 р.</p>
<p><b>Основний виклад</b></p>
<p><b>1. Початок удільного князювання</b></p>
<p>Формування земель-князівств на західноукраїнських теренах відбувалося поступово.</p>
<p>З одного боку, його зумовлювали обставини досить гарного освоєння галицьких і волинських територій іще до княжих часів, а з іншого – та роль, що її відігравали Галичина й Волинь як західні прикордонні володіння київських князів.</p>
<p>Своєю назвою Волинь завдячує давньому племінному центру Волиню. Проте не йому судилося стати стольним містом Волинського князівства.</p>
<p>Такої слави зажив Володимир – місто, закладене князем Володимиром Святославичем на знак приєднання волинських земель до Києва.</p>
<p>У наступному столітті Волинь залишалася володінням київських князів, а на спадкову отчину перетворилася лише за онука Володимира Мономаха – Ізяслава Мстиславича.</p>
<p>Отже, власна князівська династія почала формуватися там від середини 12 ст.</p>
<p>Тоді ж Волинь поринула у внутрішні міжусобиці, внаслідок чого розпалася на кілька уділів.</p>
<p>Територія Галичини від початку її входження до Київської Русі відзначалася більшою незалежністю від Києва.</p>
<p>Назва Галицької землі, так прозоро пов’язана із містом Галичем – давнім осередком, що від середини 12 ст. став стольним містом князівства.</p>
<p>Засновниками галицької династії князів були Ростиславичі – нащадки онука Ярослава Мудрого.</p>
<p>Князюючи, вони змушені були зважати на надзвичайно впливове галицьке боярство.</p>
<p>У Галичині боярство формувалося здебільшого із місцевої родоплемінної верхівки, здобуваючи свої маєтки не від князя, а привласненням громадських земель, і тому було незалежним від князів.</p>
<p>Ця обставина суттєво впливала на політичне життя Галицького князівства.</p>
<p><b>2. Найважливіші події з історії Галицького князівства</b></p>
<p>Перший правитель Галицької землі Ростислав мав трьох синів – Рюрика, Володаря й Василька, які отримали у володіння відповідно Перемишль, Звенигород і Теребовль.</p>
<p>Брати докладали неабияких зусиль, щоби закріпити за собою право отчини на галицькі землі.</p>
<p>Складність становища пояснюється тим, що їхній батько був обділеним, скривдженим князем.</p>
<p>Троє Ярославичів – Ізяслав, Святослав і Всеволод не вважали його рівним собі та змушували до вигнання.</p>
<p>За таких обставин Ростиславичам доводилося воювати проти родичів.</p>
<p>Жертвою міжусобної боротьби після Любецького з’їзду князів став, як ви пам’ятаєте, Василько теребовлянський.</p>
<p>Та хоч і дорогою ціною, Ростиславичі все-таки відвоювали собі право на Галичину.</p>
<p>Щоправда, до певного часу край лишався переділеним на кілька уділів: Перемишльську, Галицьку, Теребовлянську й Звенигородську землі.</p>
<p>Об’єднати землі Галичини під єдиною владою виявилося до снаги синові Володаря Володимиркові.</p>
<p>Року 1141 він переніс свою резиденцію до Галича, підтвердивши намір одноосібно правити в об’єднаному Галицькому князівстві.</p>
<p>Ще більш успішним, але далеко непростим було князювання сина Володимирка Володаревича – Ярослава.</p>
<p>З-поміж основних здобутків Ярослава Осмомисла вчені називають</p>
<ul>
<li>розширення кордонів Галицького князівства аж до гирла Дністра,</li>
<li>розважливу далекоглядну зовнішню політику: добросусідські відносини з Угорщиною, Польщею та Візантією, з одного боку,</li>
<li>і найвпливовішими руськими князями – з іншого, що забезпечило мир Галицькій землі та сприяло розвиткові господарства.</li>
</ul>
<p>Найбільшим клопотом галицького князя лишалися власні бояри.</p>
<p>Непохитну волю галицького боярства він уперше відчув, тілько-но посів галицький стіл. Тоді, 1153 р., бояри, непевні в політичних розрахунках молодого князя, не дозволили йому очолити галицьку дружину під час битви проти війська київського князя.</p>
<p>Та хоч яким образливим для князя-воїна було відсторонення від участі в битві, воно загрожувало меншими неприємностями, ніж події 1159 р.</p>
<p>Того разу частина галицьких бояр вирішила поміняти князя, запросивши до Галича Ярославова двоюрідного брата Івана Берладника – князя без володінь, який упродовж багатьох літ марно боровся за свою частку у князівській спадщині.</p>
<p>Одначе Ярослав щасливо вийшов із тієї ситуації; влада галицького князя зросла і, здавалося, жодним чином уже не залежала від боярських примх.</p>
<p>Та коли року 1170 бояри втрутилися в особисте життя Ярослава, з’ясувалося, що здолати сваволю бояр у Галицькому князівстві він таки не зміг.</p>
<p>Галичина, на думку дослідників, відзначалася своєрідним політичним устроєм. Її вважають взірцем олігархічного правління.</p>
<p>Власне, цим пояснюється, що після смерті Ярослава Осмомисла Галичина знову поринула у вир усобиць і розбрату – особливо жорстоких по смерті Ярославового сина Володимира (1199 р.).</p>
<p>Володимир Ярославич був останнім представником династії Ростиславичів на галицькім столі.</p>
<p><b>3. Політичне життя Волинського князівства</b></p>
<p>Наприкінці 12 ст. Волинь було переділено між нащадками Ізяслава Мстиславича – засновника династії волинських князів, на кілька уділів.</p>
<p>Найбільш почесними вважалися Володимирська та Луцька землі.</p>
<p>Поряд із ними удільних князів в окремі роки мали Белз, Червень, Берестя, Пересопниця, Дорогичин.</p>
<p>Проте усобиці тривали недовго.</p>
<p>Край їм поклав син Мстислава Ізяславича Роман.</p>
<p>Він прийшов на Волинь, тільки-но отримав звістку про батькову смерть.</p>
<p>Як старший із братів зайняв володимирський стіл і крок за кроком почав здійснювати об’єднавчу політику.</p>
<p>На жаль, джерела надзвичайно мало сповіщають про діяльність Романа Мстиславича.</p>
<p>Із чужоземних свідчень довідуємося, що цей князь брав активну участь в антиполовецькій боротьбі.</p>
<p>Активною була його політика і в західному напрямку, зокрема щодо племен ятвягів.</p>
<p>Тісні взаємини мав із Польщею та Візантією.</p>
<p><b>Про величезний державотворчий досвід Романа свідчить і той факт, що він блискавично скористався зі смерті галицького князя Володимира і 1199 р. приєднав Галичину до своїх володінь.</b></p>
<p><b>4. Утворення Галицько-Волинського князівства</b></p>
<p>Отже, від року 1199 розпочато нову сторінку не лише в житті волинського князя – у пам’яті нащадків самодержця всієї Русі, а й в історії українських земель. Адже тим роком дослідники позначають народження Галицько-Волинської держави.</p>
<p>Столицею об’єднаного князівства Роман обрав Галич, вважаючи за найголовніше завдання подолати опір галицького боярства.</p>
<p>До планів Романа Мстиславича належало також поширення влади на решту українських земель.</p>
<p>Року 1202 відбулася його сутичка із київським князем Рюриком Ростиславичем, унаслідок якої останній зрікся київського столу.</p>
<p>Не маючи наміру самому княжити в Києві, Роман посадив там, за припущенням одних дослідників, близького собі Ігоря Ярославича, на думку інших – свого намісника.</p>
<p>Втім, справжнім володарем Київського та й підлеглого йому Переяславського князівства був галицько-волинський князь.</p>
<p>Ту його владу підтверджують численні походи проти половців, організовані для захисту Переяславщини та Київщини.</p>
<p>З-поміж причин, які кликали Романа до Галича, дослідники називають не тільки непевність князя у галицьких боярах.</p>
<p>Багато важила для Романа Мстиславича участь у європейських подіях. Так він брав активну участь у міжусобній боротьбі польських князів, а у 1205 р. був втягнутий, як припускають історики, у протистояння німецьких династій Гогенштауфенів і Вельфів.</p>
<p>Маючи зобов’язання щодо Гогенштауфенів, галицько-волинський володар пішов походом через Польщу до Саксонії.</p>
<p>Проте його просуванню перешкодили колишні союзники – польські князі Лешко Білий та Конрад. У бою під Завихостом на Віслі 19 червня 1205 р. Роман загинув.</p>
<p>Створення Галицько-Волинського князівства на чолі з «самодержцем усієї Русі» Романом Мстиславичем стало важливим етапом в історії української державності, адже на відміну від багатоетнічної Київської держави Галицько-Волинська ґрунтувалася на єдиній українській основі. Це дало підстави українським історикам назвати Романа «творцем першої національної Української держави», що як окремий політичний організм проіснувала до кінця 14 ст.</p>
<p><b>5. Становище Галицько-Волинського князівства по смерті Романа Мстиславича</b></p>
<p>Смерть Романа Мстиславича ускладнила внутрішнє становище Галицько-Волинського князівства.</p>
<p>Принишклі до того бояри швидко оговталися і взялися до справи.</p>
<p>Передусім вони спекалися Романової дружини Ганни й малих синів, чотирирічного Данила та дворічного Василька, змусивши їх до вигнання.</p>
<p>Князями галицькі бояри хотіли бачити онуків Ярослава Осмомисла, синів його дочки Ярославни та сіверського князя Ігоря Святославича.</p>
<p>Року 1206 Ігоревичі розділили Галицьку землю, маючи намір прибрати до рук ще й Волинь.</p>
<p>Над княгинею Ганною та Данилом і Васильком, які знайшли притулок у Володимирі, нависла смертельна небезпека.</p>
<p>Щоб урятуватися, княгиня подалася до Польщі.</p>
<p>Крім того, у політичну гру вплутався угорський король: він обіцяв підтримку Ганні, на знак чого забрав до себе малого Данила.</p>
<p>Проте втручання чужинців у галицько-волинські справи лише ускладнило внутрішнє становище: невдовзі з’ясувалося, що польський та угорський королі мають свої територіальні інтереси й зовсім не збираються дбати про відновлення спокою в Галицько-Волинськім князівстві.</p>
<p>Отож, чвари не вщухали, а від 1208 р. стали ще жорсткішими, позаяк від примарної єдності братів Ігоревичів не лишилося й згадки.</p>
<p>Проте хоч якими суперечливими були інтереси учасників конфлікту, вони мали дещо спільне – це небажання повернення в Галицько-Волинське князівство нащадків Романа. Саме його довелося долати Данилу й Васильку.</p>
<p><b>6. Перші кроки князівської кар’єри синів Романа Мстиславича</b></p>
<p>Повернення законних прав для Романовичів почалося із формального закріплення Василька у Бересті.</p>
<p>Не бажаючи коритися белзькому князеві, берестяни звернулися до польського короля, під прихистом якого перебувала Ганна з молодшим сином, щоби він дозволив княжичу повернутися на Волинь.</p>
<p>Невдовзі повернувся на Батьківщину й Данило, щоправда не з власної волі, а згідно із підступними планами угорського короля.</p>
<p>Володар Угорщини захопив Галич, а щоб надати тому насильству законності, заявив, що у князівстві правитиме Данило. Княжичеві виповнилося тоді 10 років, тож до нього приїхала матір.</p>
<p>Проте галицькі бояри не бажали коритися владі Романової дружини, тому й поквапилися вкотре прогнати вдову з її сином. Цього разу Данило пішов із матір’ю на Волинь. Через вісім років він розпочне збирати батькову спадщину.</p>
<p><b>7. Боротьба Данила за возз’єднання Галицько-Волинського князівства</b></p>
<p>Союзником Данила були, крім брата Василька, волинські бояри та найвпливовіші міщани. Зумів порозумітися молодий князь і з новгородським князем Мстиславом Удатним, якого запросили на князювання повсталі проти угорського поневолення галичани.</p>
<p>Данило підтримував Мстислава військами у походах проти угорців.</p>
<p>Та невдовзі перед смертю Мстислав, не почуваючись особливо впевнено в Галичі, віддав місто угорцям.</p>
<p>Втім, на той час Данило разом із Васильком зібрали під своєю владою всю Волинь, відвоювавши загарбані польським королем землі, мали союзницькі угоди із Литвою, польськими князями.</p>
<p>Лише у 1238 р. старший Романович нарешті оволодів Галичем.</p>
<p>З-поміж подій тих років привертає увагу битва під Дорогичином, що сталася того-таки 1238 р.</p>
<p>Тоді своєю перемогою Данило поклав край зазіханням німецьких лицарів-хрестоносців на західноукраїнські землі.</p>
<p>Прагнучи заволодіти всією батьковою спадщиною, Данило утвердився і в Києві. Однак столицю свою в Київ не переніс, залишив там намісником хороброго воїна, боярина Дмитра.</p>
<p><b>Отже, наприкінці 30-х рр. 13 ст. Романові сини Данило й Василько відновили батькову державу.</b></p>
<p>Василько як молодший залишився на Волині, в усіх важливих справах підтримуючи Данила.</p>
<p>Старший Романович столицю Галицько-Волинського князівства переніс до тільки-но закладеного міста Холма.</p>
