<p><b>Державні символи України</b></p>
<p>Державна символіка є частиною національної символіки і містить насамперед герб, прапор і гімн.</p>
<p>Герб - це знак роду, міста, держави. У перекладі з німецької слово герб означає «спадщина». І це не випадково: адже з давніх-давен різними знаками мітили (таврували) худобу, володарі позначали гербами - родовими знаками - свою маєтність. Отже, герб здавна був неодмінною ознакою (атрибутом) влади, передусім володіння майном, землею.</p>
<p>Державний герб символізує державу і позначає межі її володінь, належну їй власність. Україна має законодавчо затверджений (стаття 20 Конституції) малий Державний Герб України - золотий тризуб на синьому тлі. Тризуб належить до найстародавніших священних знаків. Зображення тризуба на території України знайдено на пам'ятках трипільської культури (близько 6 тис. років тому). Древні боги зображувалися з тризубом. Він увінчував жезли скіфських царів.</p>
<p>У Київській Русі тризуб поширився з X ст. як великокняжий знак.</p>
<p>Чи звернули ви увагу, що слово тризуб містить число три? Це число вважалося магічним.</p>
<p>Згадайте, що у народних казках розповідається про трьох богатирів, три бажання та три завдання, які має виконати герой, про три дороги тощо.</p>
<p>Тризуб можна намалювати так, що він буде переплетінням літер заповітного для кожного українця слова «воля».</p>
<p>Глибокі корені в історії української державності мають й інші герби. У славного Війська Запорозького герб був викарбуваний на військовій печатці й зображував козака з мушкетом (самопалом). Цей герб теж по праву вважається загальнонаціональним символом українського народу.</p>
<p>Дійшов до нас ще один з найвідоміших українських національно-державних символів - золотий лев. Коли князь Данило Галицький заснував нове місто, назвавши його на честь свого сина Лева Львовом, він дарував йому герб: золотого лева на синьому тлі. Ось уже сім с половиною століть стоїть Львів - місто левів.</p>
<p>Герб столиці Києва - Архангел Михаїл, який стоїть на сторожі з мечем у руці. Ім'я Михайло при хрещенні одержав хреститель Руси-України князь Володимир.</p>
<p>Прапор - це певного кольору чи кольорів і форми полотнище з емблемами та іншими прикрасами, яке є символом країни, території, організації, партії, навіть однієї особи. Залежно від ритуалу прапор кріпиться до древка, піднімається на щоглі, просто вивішується чи розстеляється.</p>
<p>Українські національні кольори - синій і жовтий. З давніх-давен українська земля була хліборобським краєм. Синє небо над золотою нивою - ось який прекрасний зміст нині вкладає у національні кольори кожен українець-патріот. Отже, наш прапор - синьо-жовтий. А чи можна сказати, що він жовто-синій? Ні, оскільки за правилами геральдики (історичної дисципліни, що вивчає герби) кольори «читаються» згори донизу. До прапора виявляють пошану, схиляючи голову чи вклоняючись, а часом і стають на одне коліно. Військові віддають прапорові честь.</p>
<p>Гімн - урочиста пісня. У Стародавній Греції гімни прославляли богів і героїв. Нині ми можемо почути про гімн Батьківщині, гімн природі.</p>
<p>Національний гімн - патріотична пісня, символ єднання нації. Державний гімн затверджується законом.</p>
<p>Конституцією встановлено, що всі урочисті збори загальнодержавного значення розпочинаються і закінчуються виконанням Державного Гімну України.</p>
<p>Коли вносять чи виносять прапор, коли виконують гімн, потрібно обов'язково вставати.</p>
<p><b>Адміністративний устрій</b></p>
<p>Адміністративно територію нашої держави формують 27 регіонів: Автономна республіка Крим, 24 області та два міста, що мають спеціальний статус (Київ і Севастополь). На відміну від історико-етнографічних земель, межі яких є досить умовними, межі регіонів є чітко визначеними. В кожному регіоні є свій адміністративний центр, в якому знаходяться всі органи управління. Поділ будь-якої держави на менші утворення (області, краї, префектури тощо) здійснюється для полегшення системи управління державним апаратом.</p>
