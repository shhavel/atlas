<p><b>Ґрунти України</b></p>
<p>Ґрунт - це верхній пухкий шар землі, що складається з перегною, піску, глини, води, повітря та мінеральних солей і в ньому ростуть рослини. Це ланка, що зв’язує живу і неживу природу.</p>
<p>Процес утворення ґрунтів пов’язаний з кліматом, рослинністю, рельєфом, діяльністю мікроорганізмів, мінеральним складом підґрунтя (материнської породи) і працею людини.</p>
<p>Ґрунт, який містить багато перегною і має чорний колір називають чорноземом.</p>
<p>Ґрунт, в якому багато піску називають піщаним, а той, в якому значний вміст глини - глинистим.</p>
<p>Колір ґрунтів залежить від сполук, що входять до його складу.</p>
<p>Родючість ґрунту - це здатність забезпечувати рослини вологою, повітрям і поживними речовинами. Вона визначається кількістю і якістю перегною.</p>
<p>Ґрунт є найдорожчим багатством людства. Чорноземні ґрунти, найродючіші в світі, вкривають дві третини території України.</p>
<p>У зоні Полісся переважають дерново-підзолисті ґрунти. На них добре ростуть картопля, гречка, озима пшениця, озиме жито, кукурудза, льон, цукрові буряки.</p>
<p>У лісостеповій зоні найбільш поширені сірі лісові ґрунти і чорноземи. Важливими культурами Лісостепу є буряки, озима пшениця, ячмінь, кукурудза, горох.</p>
<p>У Степовій зоні поширені чорноземи, каштанові та солонцюваті ґрунти. В цій зоні вирощують озиму пшеницю, соняшник, овочеві культури, картоплю. Розвинуто баштанництво і виноградарство.</p>
<p>У заплавах річок поширені лучні ґрунти.</p>
<p>Ґрунтовий покрив Карпат та Криму формується переважно з бурих гірсько-лісових ґрунтів.</p>
<p>У Прикарпатті і гірській області вирощують переважно пшеницю, кукурудзу, льон. Розвинуто виноградарство.</p>
<p>У Криму розвинуті садівництво і виноградарство, вирощуються тютюни, ефіроолійні культури.</p>
