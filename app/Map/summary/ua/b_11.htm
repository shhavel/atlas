<p>Релігія є важливою складовою духовного життя людства, що значною мірою визначає формування ментальності та системи цінностей окремих народів, а також впливає на політичне та соціально-економічне становище цілих країн і регіонів.</p>
<p>Найпоширенішими і найвпливовішими релігіями в світі є християнство, іслам і буддизм. Їх називають світовими релігіями. Крім світових існують національні релігії, що є етнічними ознаками певних народів (індуїзм, іудаїзм, синтоїзм тощо).</p>
<p>Найбільш чисельним за кількістю віруючих є християнство, що існує 2 тисячі років. Християнську віру сповідує майже третина населення планети, переважно, в Європі, Америці й Австралії. Християнство поділяється на три течії: католицизм, православ’я і протестантизм. Нині 60% усіх християн світу є католиками. Єдиним центром Католицької Церкви є Ватикан, де знаходиться постійна резиденція глави церкви – Папи Римського.</p>
<p>Православ’я – течія християнства, що оформилась після розподілу церков у 1054 році. В православній вірі немає єдиного усталеного центру, натомість існують автокефальні національні церкви, очолювані патріархами.</p>
<p>Серед прихильників протестантизму виділяються: лютерани, англіканці, баптисти, адвентисти, мормони тощо.</p>
<p>Друга за кількістю віруючих і наймолодша світова релігія – іслам також не є однорідною. Прихильники ісламу (мусульмани) діляться на сунітів і шиїтів. Суніти, на відміну від шиїтів, разом з Кораном – священною книгою ісламу – джерелом віри вважають Суну – священне писання про пророка Мухаммеда.</p>
<p>Третя за кількістю віруючих світова релігія – буддизм формується із прихильників вузького шляху (хінаяни) і шанувальників великого шляху (махаяни).</p>
<p>Найбільшою за числом адептів серед національних релігій є індуїзм. Він існує понад 5 тисяч років і визнає багатобожжя. Серед головних богів індусів – Брахма, Шива, Вішну, Калі.</p>
<p>Іудаїзм виник у Палестині 4 тисяч років тому. Іудеї вірять в єдиного Бога, якого осягнули в одкровеннях великі пророки. Свого часу ця віра дала початок християнству й ісламу.</p>
<p>Національною релігією китайців є конфуціанство та даосизм. Стародавні культи природи та предків у японців оформились у сучасний синтоїзм.</p>
<p>Традиційні місцеві вірування, так звані примітивні релігії, сповідують аборигени Австралії, окремі племена Азії та Африки, індіанці Америки, народи півночі Росії.</p>
