<p>«Автомобілі – в кожну родину», це гасло стає реальністю в Україні. Для багатьох наших співвітчизників авто перестає бути розкішшю і стає звичайним засобом пересування. Сьогодні пересічний українець має можливість придбати авто в залежності від свого уподобання та статків. Кількість «залізних коней» в Україні невпинно зростає, у Києві, наприклад, на 2008 р. налічувалось вже біля 1 млн автомобілів, багато їх у Дніпропетровські, Донецькій областях. За кількістю авто у розрахунку на 1000 жителів лідирують Київ та Запоріжжя (головний центр автомобілебудування країни).</p>
<p>Втім, окрім зручності та комфорту суцільна автомобілізація спричиняє і негативні наслідки. У великих містах автомобілі є основними джерелами забруднення повітря, утворюють затори на дорогах, ускладнюючи роботу громадського транспорту тощо. Ці обставини примушують державні та місцеві органи влади направляти значні кошти на поліпшення дорожньої мережі та всієї транспортної інфраструктури.</p>
<p>Логічним завершенням розгляду карт, які характеризують стан економіки України, є карта «Доходи населення». Завдяки цій карті можна простежити зв‘язок між розміщенням і роботою народногосподарських об’єктів та рівнем життя, добробутом населення. Отже, за рівнем доходів та середньомісячних заробітних плат лідерами в Україні є Київ, а також промислово розвинені Донецька, Дніпропетровська, Запорізька, Луганська області. Безперечне лідерство Києва можна пояснити тим, що окрім значної кількості рентабельних підприємств (машинобудування, будівельна, легка, харчова, поліграфічна промисловість тощо) тут зосереджені представництва більшості закордонних компаній, що працюють в Україні. До того ж завдяки великій кількості кваліфікованих кадрів Київ є найбільш привабливим для інвестицій. Все це забезпечує великі грошові відрахування до місцевого бюджету, найбільш розвинений ринок праці і більш високі статки киян у порівнянні з іншими регіонами.</p>
