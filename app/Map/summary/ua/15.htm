<p>Промисловість є провідною галуззю виробничої сфери держави. В Україні майже 30% валової доданої вартості економіки припадає на промисловість. А вартість всієї промислової продукції України за 2006 рік сягає 47% від аналогічного показника в економіці держави в цілому.</p>
<p>За призначенням кінцевої продукції промисловість поділяється на важку, що виробляє засоби виробництва (група А), та легку і харчову, що спеціалізуються на виготовленні предметів споживання (група Б).</p>
<p>До провідних галузей промисловості належать металургія, машинобудування, хімічна, паливна, харчова промисловість.</p>
<p>Основні показники розвитку промисловості (2000, 2002, 2004, 2006)</p>
<p>Обсяг реалізованої продукції, млн. грн.: </p>
<ul>
<li>182718</li>
<li>229634</li>
<li>400757</li>
<li>551729</li>
</ul>
<p>Основні засоби промисловості, млн. грн.:</p>
<ul>
<li>285328</li>
<li>339259</li>
<li>420080</li>
<li>501977</li>
</ul>
<p>Рентабельність діяльності підприємств, відсотків:</p>
<ul>
<li>4,8</li>
<li>2,6</li>
<li>4,7</li>
<li>5,8</li>
</ul>
<p>Частка збиткових підприємств, відсотків:</p>
<ul>
<li>42</li>
<li>42</li>
<li>38</li>
<li>35</li>
</ul>
<p>Середньорічна кількість найманих працівників, тисяч:</p>
<ul>
<li>4462</li>
<li>4064</li>
<li>3941</li>
<li>3852</li>
</ul>
<p>Середньорічна заробітна плата найманих працівників, грн.:</p>
<ul>
<li>291</li>
<li>456</li>
<li>697</li>
<li>1145</li>
</ul>
<p>Карта дає наочне зображення динаміки складних трансформаційних процесів останніх років в економіці. Стрімке падіння виробництва фактично в усіх галузях (1990-1995 рр.) пізніше уповільнилося і перейшло у стадію поступового зростання. Крім того, з роками змінилася структура промисловості. Зростання чорної металургії обумовлене сприятливою кон‘юнктурою на світових ринках – галузь дає левову частку валютних надходжень до бюджету. Зростання харчової промисловості – доказ того, що галузь набуває ваги, особливо, на внутрішньому ринку. Зменшення питомої ваги легкої промисловості віддзеркалює її залежність від імпортної сировини – і це є основною причиною нинішнього становища галузі.</p>
<p>Промислові центри на карті за допомогою діаграм структуровано за чисельністю працюючих, кольори секторів відображають галузеву структуру центрів. Переважна частина промислових центрів зосереджена в Донбасі та в Передкарпатті. Потужними багатогалузевими промисловими центрами є Дніпропетровськ, Донецьк, Київ, Запоріжжя, Харків. Промисловість таких міст, як Свердловськ, Краснодон, Южноукраїнськ, Енергодар тощо представлена 1-3 галузями.</p>
<p>Територіальний аналіз визначає регіональні відмінності промислової спеціалізації: паливна – в Донецькій, Луганській областях та на півночі Львівської області; металургійна – у Дніпропетровській і Донецькій областях; машинобудівна представлена центрами різної потужності в багатьох регіонах України; лісова та деревообробна – у Карпатах та на Поліссі; харчова й легка – по всій території України, а найбільше – у Житомирській, Рівненській, Тернопільській, Хмельницькій та Вінницькій областях.</p>
<p>Показники частки регіону у виробництві промислової продукції України є наочним підтвердженням того, що основна частка промислового потенціалу України зосереджена в східних областях.</p>
<p>Загалом, Україна – держава з великим технічним потенціалом. Космічна техніка, літаки, обладнання для АЕС – лише деякі приклади високотехнологічної продукції, відомої в багатьох країнах. Після десятиліття стагнації економіка України на початку ХХІ ст. почала "оживати", демонструючи помітні успіхи. У 2004 р. зростання ВВП в нашій державі перевищило 12% і хоча в подальші роки цей показник дещо знизився, все ж Україна вийшла на траєкторію стійкого економічного зростання.</p>
