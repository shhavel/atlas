<p>Релігійне життя в Україні на початку ХХІ ст.</p>
<p>Здавна український народ сповідував дві форми християнства – православ’я (з Х ст.) і греко-католицизм (з XVI ст.). Після тривалого періоду переслідувань Українська Греко-Католицька Церква відновила свою легальну діяльність (1989 р.). Переважна більшість її прихильників проживає на Західній Україні. Греко-католицького митрополита або «Архієпископа Львівського і всіх українців» затверджує Папа Римський.</p>
<p>Українське православ’я поділене на кілька церков. Найбільше приходів має Українська Православна Церква Московського Патріархату (УПЦ-МП), яка походить від колишнього Українського Екзархату Руської Православної Церкви. Її головний осередок знаходиться у Москві, в Україні ж УПЦ-МП представляє «Митрополит Київський і всієї України». У 1992 р. розпочала діяльність незалежна від Москви Українська Православна Церква Київського Патріархату (УПЦ-КП). Більшість її вірних проживають на Правобережній і Західній Україні. Українська Автокефальна Православна Церква (УАПЦ) наслідує традиції українського православ’я до його поглинання Руською Православною Церквою в кінці XVІI ст. Невдалі спроби відновити українську автокефалію здійснювалися у 1920-1930, 1941-1944 рр. І тільки у 1990 р. УАПЦ змогла офіційно поновити свою діяльність. Головні її осередки також розміщені у правобережних і західних областях.</p>
<p>Ще однією формою православ’я є старообрядництво. Його прихильники відмежувалися від офіційної церкви ще в XVIІ ст. В Україні діє кілька старообрядницьких громад. Традиційно цього вчення дотримуються росіяни.</p>
<p>До Римо-Католицької Церкви належать, головним чином, поляки, угорці, які проживають в Україні. Втім є немало й українців-католиків. Найбільший вплив католицизм має в Житомирській, Вінницький, Хмельницькій і Тернопільській областях.</p>
<p>Протестантські віровчення почали розповсюджуватися в Україні з XVIІ ст., масово у ХІХ ст. Найвпливовішою з протестантських церков є Союз Євангельських Християн-Баптистів України. Іншими поширеними протестантськими течіями є п’ятидесятництво, яке представлене кількома організаціями, адвентизм (Церква Адвентистів Сьомого Дня) і реформатство. До протестантських конфесій належать представники всіх суспільних груп і всіх національностей у багатьох містах і селах України.</p>
<p>Деякі віровчення в Україні сповідують лише представники певних національностей. Так, лютеранства дотримуються німці і латиші. Віруючи вірмени належать до Вірменської Апостольської Церкви. Іудаїзм є національною релігією євреїв.</p>
<p>Українські мусульмани живуть в Криму та у великих містах сходу і півдня країни. Іслам сповідують кримські татари, татари, азербайджанці, представники інших народів, для яких іслам є традиційною релігією.</p>
<p>В останні десятиріччя в Україні виникають громади прихильників відносно нових для цієї території віровчень: свідків Єгови, мормонів, буддистів, кришнаїтів, бахаїтів, даосистів, ушанувальників відродження язичницьких культів.</p>
