<p><b>Монгольська навала на українські землі</b></p>
<p><b>План викладу</b></p>
<ol>
<li>Піднесення Монгольської держави та її завойовницька політика. Битва на річці Калці.</li>
<li>Похід монголів на південно-західні руські землі.</li>
<li>Оборона Києва.</li>
<li>Похід монгольських орд на Галичину та Волинь.</li>
<li>Золотоординське ярмо.</li>
<li>Монгольська зверхність над Галицько-Волинським князівством.</li>
<li>Наслідки золотоординського ярма.</li>
</ol>
<p><b>Хронологія</b></p>
<p>1223 р. - Поразка руських дружин у битві з монголами на Калці</p>
<p>1239 р. - Розорення монголами Переяславщини та Чернігівщини</p>
<p>1240 р. - Облога та розорення Києва військами хана Батия</p>
<p>1241 р. - Вторгнення монголів у Галицько-Волинське князівство</p>
<p>1245 р. - Поїздка в Орду князя Данила Романовича</p>
<p><b>Основні поняття та терміни</b></p>
<p>Монголо-татари. Воїни Чингісхана називали себе монголами. Руські ж літописці називали їх татарами, не відаючи, що останнім самим довелося потерпати від монгольських луків і мечів. У 19 ст. в історичній науці набув поширення термін «монголо-татари», який, одначе, останнім часом у науковій літературі майже не вживається. Щоправда, у підручниках ним послуговуються із метою зробити більш зрозумілими тогочасні документи, де монгольських завойовників здебільшого названо татарами.</p>
<p>Орда – військо кочовиків, а також місце, де перебувала ставка хана.</p>
<p><b>Основний виклад</b></p>
<p><b>1. Піднесення Монгольської держави та її завойовницька політика. Битва на річці Калці</b></p>
<p>Наприкінці 12 ст. у степах Центральної Азії утворилася могутня військово-феодальна Монгольська держава.</p>
<p>Року 1206 ханом усієї Монголії було проголошено Темучина (Чингісхана).</p>
<p>Він розпочав здійснювати завойовницьку політику, внаслідок якої 1221 р. було підкорено Середню Азію та Хорезм.</p>
<p>У 1222 р. монголи через Кавказ вдерлися до причорноморських степів і завдали поразки половцям у битві на Дону.</p>
<p>Половецький хан Котян відступив до Дніпра й звернувся по допомогу до руських князів.</p>
<p>На з'їзді князів у Києві було вирішено виступити разом із половцями проти монголів. У квітні 1223 р. вирушили в похід дружини руських князів, яких очолили Мстислав Романович київський, Мстислав Мстиславович Удатний галицький та Мстислав Святославич чернігівський.</p>
<p>Битва з основними силами монголів відбулася 31 травня 1223 р. на берегах річки Калки.</p>
<p>Галицькі й волинські дружини князя Мстислава Удатного та князя Данила Романовича та половці перейшли Калку й почали битву, не чекаючи на інших князів.</p>
<p>Половці втікли із поля бою, спричинивши розлад у війську русичів. Цим скористалися монголи і розгромили їх.</p>
<p>Після цього ординці оточили табір дружини київського князя Мстислава Романовича, яке стояло на правому березі річки й не брало участі в битві.</p>
<p>Після триденного штурму, не маючи змоги подолати опір і захопити табір, монголи запропонували укласти перемир'я. Коли ж умови миру були прийняті й князівські дружини залишили табір, на них чекала смерть.</p>
<p>Втрати руського війська були величезними, лише кожний десятий руський воїн, який брав участь у поході, повернувся додому.</p>
<p>Проте й монголи зазнали великих втрат. Того року вони не наважилися продовжувати похід у глиб Русі, а повернули назад.</p>
<p>Похід на Русь очолив онук Чингісхана Батий.</p>
<p>Батиєва орда рушила на руські землі наприкінці 1237 р.</p>
<p>Протягом 1237–1238 рр. було розгромлено війська рязанського та владимиро-суздальського князів.</p>
<p>Монголи здобули штурмом і спалили Рязань, Владимир, Москву, Твер та інші міста. Північно-Східну Русь було спустошено.</p>
<p><b>2. Похід монголів на південно-західні руські землі</b></p>
<p>Після успішного походу на північно-східні руські землі року 1238 виснажені монгольські полчища відійшли в половецькі степи, щоб поновити сили й відпочити.</p>
<p>Навесні 1239 р. вони рушили на південний захід.</p>
<p>Першим на шляху просування Батиєвої орди стояв Переяслав. Монголи захопили місто, зруйнували і спалили його.</p>
<p>Того ж року сумна доля спіткала й Чернігів.</p>
<p>Наприкінці 1239 року монгольська кіннота вдерлася у Крим, переслідуючи переможених нею половців. Завойовники захопили майже весь півострів.</p>
<p>На початку 1240 року інша частина монгольського війська наблизилася до Києва. Як сповіщає літописець, монгольський воєначальник Менгухан надіслав до київського князя – тоді на київському столі сидів Михайло Всеволодович чернігівський – послів із вимогою здати місто.</p>
<p>Князь Михайло звелів убити послів, а сам – чи то злякавшись власного вчинку, чи то розуміючи, що не має належної підтримки,– подався до Угорщини.</p>
<p>Проте вияв непокори того разу минувся стольному місту: Менгухан не наважився з тими силами, що їх мав, брати Київ.</p>
<p>Захопивши здобич і полонених у навколишніх поселеннях, він пішов на з’єднання з головними силами Батия.</p>
<p>Проте наприкінці 1240 р. монголи знову підступили до Києва й оточили місто.</p>
<p>На Київ тоді поширив свою владу Данило Галицький. Тож обороною міста від монгольської навали випало опікуватися тисяцькому князя Данила – воєводі Дмитрові.</p>
<p>Сам же князь подався у  Польщу й Угорщину, маючи намір організувати сусідів на спільні дії проти загарбників.</p>
<p><b>3. Оборона Києва</b></p>
<p>За одним літописним списком, взяття Києва монголами відбулося на Миколин день, або 6 грудня 1240 р.</p>
<p>В іншому списку взагалі не наводиться жодної дати, а лише сказано, що місто трималося 10 тижнів і чотири дні.</p>
<p>Зваживши на те, що Київ мав надзвичайно потужну фортецю, вчені схиляються до думки, що облога була тривалою, а штурм – запеклим.</p>
<p>Основний удар Батий спрямував із півдня в районі Лядських воріт.</p>
<p>Безперервно, вдень і вночі монголи били таранами браму і стіни, аж поки не захопили ділянку валу і не увірвалися в межі «міста Ярослава».</p>
<p>Опір киян був настільки відчайдушним, а втрати загарбників такими великими, що Батий мусив віддати наказ про припинення бою і дав перепочинок своєму війську.</p>
<p>Цим скористалися захисники Києва. Відійшовши у межі «міста Володимира», вони за одну ніч укріпилися на нових позиціях.</p>
<p>Наступного дня знову розпочалася битва. Кияни завзято боронили кожну вулицю, кожний будинок, але сили були надто нерівними.</p>
<p>Монголи прорвали укріплення в районі Софійських воріт – через те їх згодом почали називати Батиєвими.</p>
<p>Завойовники оточили Десятинну церкву і вдарили в її стіни муроломними машинами.</p>
<p>Храм завалився, поховавши під руїнами своїх героїчних захисників. Тисячі киян загинули у нерівній боротьбі.</p>
<p>Майже всі житлові й господарські споруди, палаци й собори Києва перетворилися на згарища.</p>
<p>З-понад 40 мурованих храмів, що мав Київ до монгольського потопту, за підрахунками вчених залишилося, та і то дуже пошкодженими, якихось 5–6.</p>
<p>З-понад 8 тис. дворів, за словами Плано Карпіні, збереглися близько 200. Отже, мешканців "матері міст руських" зменшилося зі 50 – 60 до двох тисяч.</p>
<p><b>4. Похід монгольських орд на Галичину та Волинь</b></p>
<p>Із Києва основні сили Батия рушили на Володимир і Галич, тоді як інші монгольські загони залишилися плюндрувати Київщину.</p>
<p>З вогнем і мечем монголи пройшли по Київській, Волинській і Галицькій землях.</p>
<p>Розкопки Вишгорода й Білгорода, городищ по Тетереву, Случі, Горині, Південному Бугу та інших річках відтворюють картини героїчної оборони й загибелі цих міст.</p>
<p>Тривалою й жорстокою була битва за Володимир.</p>
<p>Ворог із великими труднощами здобув місто.</p>
<p>Під Галич монгольські орди підійшли з’єднаними силами і після триденної облоги взяли його штурмом.</p>
<p>Року 1241 монголи вийшли на західні рубежі Русі.</p>
<p>Частина монгольського війська вдерлася на територію Польщі.</p>
<p>Основні ж монгольські сили вступили у межі Угорщини та рушили на Чехію.</p>
<p>Проте вже у 1242 р. Батий припинив похід на Захід і через Боснію, Сербію, Болгарію та Русь вивів свої війська у пониззя Волги.</p>
<p>Приводом для цього стала смерть головного монгольського хана Угедея, й Батий прагнув взяти найактивнішу участь у виборах нового.</p>
<p>Проте причини припинення походу були глибшими: Батий не мав сил тримати у покорі всі завойовані країни Східної та Центральної Європи, надто великих втрат зазнало його військо.</p>
<p><b>5. Золотоординське ярмо</b></p>
<p>Монгольську імперію було переділено на чотири частини (улуси).</p>
<p>Батиєві володіння становили найзахіднішу частину – улус Джучі: тут було створено державу Золоту Орду.</p>
<p>Під владою тієї держави, що охоплювала територію від Уралу та Західного Сибіру до Чорного моря, опинилася вся Русь-Україна.</p>
<p>Монгольська навала невпізнанно змінила руські землі. Найбільшого спустошення зазнали Київське, Переяславське та Чернігово-Сіверське князівства.</p>
<p>Після походу Батия вони потрапили в залежність від Золотої Орди.</p>
<p>Влада князів у цих землях зберігалася, проте право на князювання підтверджував монгольський хан своїм ярликом – грамотою-дозволом на володіння землями – в обмін на визнання своєї зверхності та зобов’язання надавати йому військо й сплачувати данину.</p>
<p>За свідченням джерел, монголи вимагали від усього населення сплати десятої частини – як продуктами та майном, так і власне людьми.</p>
<p>До страшної «людської десятини» потрапляли й ті, хто не міг розрахуватися у звичайний спосіб. Забрані люди потрапляли в рабство, здебільшого їх здавали до монгольської армії.</p>
<p>За обчисленням і збиранням данини наглядали монгольські урядовці. Найвищого урядовця на підкорених землях називали баскаком.</p>
<p>У його розпорядженні були військові загони, що постійно перебували в укріпленому поселенні – баскацькому містечку. Дослідники припускають, що одне з таких містечок розташовувалося неподалік Києва, в урочищі Батиєвому – звідки й витлумачують збережену й досі назву.</p>
<p>Всі завойовані землі, за монгольським звичаєм, було переділено на частини (улуси) між підлеглими Батию менш впливовими ханами.</p>
<p>Так, Подніпров’я було переділене між ханами Мауці та Куремсою: перший кочував у Задніпров’ї, другий – степами Правобережжя.</p>
<p>Золотоординські правителі постійно втручалися у внутрішні справи князівств, роздмухували усобиці між князями, не зупиняючись і перед знищенням князів, що прибували до ординської столиці.</p>
<p>Так, коли князь Михайло Всеволодович чернігівський зробив спробу утвердитися в Києві, йому довелося звернутися до хана.</p>
<p>Літописець сповіщає, що князь Михайло вирушив в Орду за ханським ярликом, де 20 вересня 1246 р. за відмову виконати язичницькі обряди за наказом Батия був страчений разом зі своїм боярином Федором.</p>
<p>У 1243 р. першим із князів визнав зверхність монголів та дістав ярлик на місто Київ і Владимир Ярослав Всеволодович.</p>
<p>Проте до зруйнованого Києва князь не поїхав, а послав туди намісника.</p>
<p>Після смерті князя Ярослава Всеволодовича право «на Київ і всю Руську землю» отримав його син Олександр, названий Невським. Одначе і той відмовився від столиці.</p>
<p>Переяславська земля потрапила в іще більшу залежність від Орди. У другій половині 40-х рр. 13 ст. тут не було свого князя.</p>
<p>Втратило колишню велич і Чернігівське князівство. Від кінця 13 – протягом першої половини 14 ст. воно розпадалося на нові й нові уділи.</p>
<p><b>6. Монгольська зверхність над Галицько-Волинським князівством</b></p>
<p>Порівняно з іншими руськими землями меншого спустошення від монгольської навали зазнало Галицько-Волинське князівство.</p>
<p>Воно не було переділене монголами на адміністративні округи, як інші князівства, не було в ньому і намісників-баскаків.</p>
<p>У Галичі й Волині правили власні князі, спроможні продовжити справу об’єднання українських князівств.</p>
<p>Не останню роль відіграла тут і видатна постать правителя Галицько-Волинської держави – князя Данила Романовича.</p>
<p>Його заходи викликали невдоволення Батия, який поставив перед князем вимогу відвідати Орду.</p>
<p>У жовтні 1245 р. Данило виїхав до Орди.</p>
<p>Подорож була тривалою. За свідченням літопису, Данило пробув у Орді 25 днів.</p>
<p>Унаслідок переговорів монголи затвердили його галицько-волинським князем:</p>
<p>Виплату данини не було передбачено, а залежність Галицько-Волинського князівства від Золотої Орди полягала в участі княжого війська в походах монгольської армії.</p>
<p><b>Отже, хоча Данило Романович потрапив у певну залежність від Батия, монгольським можновладцям було ще далеко до повного підкорення галицько-волинських земель.</b></p>
<p><b>7. Наслідки золотоординського ярма</b></p>
<p>Щоби вповні оцінити наслідки монгольської навали на українські землі, варто пам’ятати, що йдеться не лише про руйнівні походи 1238–1242 рр., а й – і то головним чином! – про столітнє перебування під владою монгольських ханів.</p>
<p>Величезні людські та матеріальні втрати, що їх зазнали українські князівства під час першого – найпотужнішого удару, з роками зростали, адже монгольські орди час від часу хвилями накочувались на завойовані землі грабіжницькими походами.</p>
<p>Дослідники зауважують, що під час таких набігів українські землі втрачали князів, священиків, ремісників, воїнів, а це завдавало великої шкоди поступальному розвиткові народу, гальмувало господарське й культурне життя.</p>
<p>Втрата політичної незалежності, виконання князями ролі слухняних виконавців волі золотоординських зверхників притлумлювали державотворчі традиції, що далося взнаки впродовж наступних століть.</p>
<p>Адже ослабленням Русі внаслідок монгольської навали поквапилися скористатися західні сусіди, передусім Польща, Угорщина, Литва, Тевтонський орден, а знекровлені українські землі не мали снаги до належного опору.</p>
<p>Це, зрештою, призвело до розподілу українських земель між кількома державами – і в цьому найтрагічніший наслідок золотоординського лихоліття.</p>
