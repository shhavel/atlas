<p>До латиноамериканського регіону відносять Мексику, країни Центральної Америки (Центральноамериканський перешийок і Вест-Індія) і країни материка Південна Америка з прилеглими островами. Серед країни регіону є колонії США, Франції, Великої Британії та Нідерландів.</p>
<p>Назва Латинська Америка походить від латини, що лежить в основі романських мов: іспанської, португальської, французької, на яких розмовляє переважна більшість населення регіону.</p>
<p>Країни Латинської Америки, за винятком Куби, входять до групи країн, що розвиваються, але за рівнем розвитку економік більшість із них випереджає країни, що розвиваються, Африки й Азії. Проте, в рівнях розвитку окремих країн регіону існують значні відмінності. Найбільш розвинутими в регіоні є Бразилія, Мексика, Аргентина, Чилі, Венесуела і Колумбія. В їх господарстві значною є частка нових обробних галузей: машинобудування, металообробки, хімічної промисловості та нафтопереробки. Бразилія, Мексика й Аргентина відносяться до НІК. Ці країни інколи називають великою трійкою. На них припадає кв./3 промислового виробництва регіону. Найрозвинутіші країни регіону об&rsquo;єднались у Меркосур (карта Міжнародні організації). У Латинській Америці на основі економічно-інтеграційного утворення Меркосур, формується четвертий за потужністю центр світової торгівлі та фінансів.</p>
<p>Бразилія &ndash; одна з найбільших за розміром території та найбагатших природними ресурсами країн світу. Запаси деревини Бразилії сягають третини світових. Відкрита в 1500 р. Бразилія отримала свою назву від головного на ті часи природного багатства, яке виявили португальські колонізатори на території країни. Це було сандалове дерево (pau-brasil), з якого виробляли цінну червоно-фіолетову фарбу.</p>
<p>Сьогодні ця країна володіє великими запасами прісної води, гідроенергоресурсами і різноманітними корисними копалинами. На відміну від більшості країн, що розвиваються, в структурі промисловості Бразилії переважають обробні галузі: чорна металургія (сьоме місце в світі за виробництвом сталі), машинобудування (особливо транспортне: літакобудування, суднобудування), а також виробництво електроніки та обчислювальної техніки. Важливим джерелом доходів країни є виробництво й експорт кави, яка стала одним із національних символів Бразилії. На країну припадає &frac14; світового виробництва розчинної кави.</p>
<p>Менш розвинутими в регіоні є країни Центральноамериканського перешийку і Болівія. Дрібні острови Карибського басейну спеціалізуються, в основному, на первинній переробці сільськогосподарської сировини (виробництво цукру, кави, соків, консервів), або видобутку мінеральної сировини (Ямайка) та наданні туристичних послуг.</p>
<p>У країнах із відсталою структурою господарства (Параґвай, Гаїті) переважають кустарні підприємства з виготовленням напівфабрикатів та виробів споживчого характеру. В Карибському басейні знаходиться Куба &ndash; країна централізовано керованої економіки. У МГПП вона спеціалізується на вирощуванні цукрової тростини, цитрусових, тютюну. Країна має значні рекреаційні ресурси.</p>
<p>На південноамериканському материку виділяють два субрегіони: Андський (країни гірського заходу Венесуела, Колумбія, Еквадор, Перу, Болівія, Чилі) та Ла-Платський або Атлантичний (країни східної частини материка Аргентина, Уруґвай, Параґвай, Бразилія). Відмінності географічного положення двох субрегіонів проявляються в сільськогосподарській спеціалізації країн.</p>
<p>Сучасному господарству країн Латинської Америки притаманні деякі спільні риси, що історично склалися і продовжують визначати економічне обличчя регіону. Це, по-перше, багатоукладність господарства (державний сектор, кооперативні господарства, кустарні виробництва, латифундії &ndash; великі приватні земельні володіння). По-друге, вузька спеціалізація господарства: монокультурність у сільському господарстві, монопродуктовість у промисловості. По-третє, залежність від іноземного капіталу і проблема зовнішнього боргу.</p>
