<p><b>Господарство України</b></p>
<p>Україна - це індустріальна держава з добре розвинутою промисловістю і сільським господарством.</p>
<p>У містах України будують промислові підприємства - заводи та фабрики. Їх розміщення залежить від сировини, яку вони переробляють, а також від споживачів, для яких виробляється продукція цих підприємств. Для роботи підприємств потрібні паливо та електроенергія. Видобутком палива (горючих корисних копалин) займаються галузі паливної промисловості - вугільна, нафтова, газова, торфова. Електроенергію виробляють на електростанціях (атомних, теплових, гідравлічних, сонячних, вітрових). На гідроелектростанціях для отримання електричного струму використовують енергію води, на теплових - спалюють вугілля, мазут, торф, природний газ, а на атомних джерелом енергії є ядерне  паливо, на якому працює реактор.</p>
<p>Металургійна промисловість охоплює заводи, на яких з руд виплавляють метали. Заводи будують, там де є запаси залізної руди і вугілля. З кольорових металів в Україні виплавляють алюміній, цинк, нікель, магній.</p>
<p>Машинобудівна промисловість об’єднує підприємства з виробництва машин та устаткування для інших заводів та фабрик. В Україні виробляють електродвигуни, турбіни, вугільні комбайни, вантажні та легкові автомобілі, електровози, кораблі, сільськогосподарські машини, устаткування для хімічної та легкої промисловості, а також літаки, серед який відомі на весь світ «Руслан» та «Мрія».</p>
<p>На підприємствах хімічної промисловості з корисних копалин виробляють різну продукцію, наприклад: штучні тканини, фарби, пластмаси, гуму, ліки, штучне хутро, спирт.</p>
<p>Підприємства деревообробної та паперової промисловості продукують меблі, різні будівельні матеріали, папір, картон.</p>
<p>На підприємствах харчової промисловості, переробляючи продукцію рослинництва та тваринництва, виробляють продукти: крупи, борошно, консерви, цукор, крохмаль, олію, цукерки, м’ясні та молочні вироби. А на фабриках легкої промисловості шиють одяг, взуття, виготовляють іграшки та інше.</p>
<p>Усі галузі промисловості пов’язані між собою і залежать від природних багатств, транспортної мережі та кінцевого споживача.</p>
<p>Сільське господарство України також є добре розвиненим, а по деяких позиціях (виробництво соняшнику і соняшникової олії, цукру, картоплі, зернових) наша держава - серед світових лідерів.</p>
<p>Рослинництво - це вирощування культурних рослин. Рослини, як і люди, по-різному реагують на природні умови. Тому в кожній природній зоні культивують певні рослини, що найкраще сприймають природно-кліматичні умови конкретної зони. В Україні переважно вирощують зернові та технічні рослини, а також овочі, фрукти.</p>
<p>Зернові рослини - це трав’янисті рослини, у яких корінь росте пучком, стебло порожнє - соломина, листки довгі й вузькі, плід - зернівка.</p>
<p>Основною зерновою рослиною, що вирощуються в Україні є - озима та яра пшениця. Найкращі врожаї пшениці дають чорноземні ґрунти лісостепу та степу. Озиме жито добре родить у північній частині України. До ярих невибагливих зернових рослин належить ячмінь та овес. Кукурудза дає високі врожаї лише на досить зволожених чорноземах. Рис вирощують на поливних землях півдня України.</p>
<p>Культурні рослини, які переробляють на заводах називають технічними. Серед них - картопля, цукрові буряки, льон, які потребують багато вологи та світла та помірну температуру.</p>
<p>Соняшник найкраще росте на родючих чорноземних ґрунтах, що добре прогріваються. Також на полях України вирощують гречку, горох, сою, просо.</p>
<p>Овочі вирощують на ґрунтах полів, городів, теплиць, багатих на поживні речовини й вологу. По всій країні вирощують цибулю, часник, моркву, капусту, огірки, помідори.</p>
<p>Славиться Україна своїми фруктовими деревами та кущами: яблунями, грушами, вишнями, сливами, смородиною, аґрусом, малиною. У Криму та на Закарпатті добре ростуть персики й виноград.</p>
<p>Вирощування зернових та технічних рослин, овочівництво, садівництво - це галузі рослинництва. Із пшеничного та житнього борошна випікають хліб; із зерна вівса, ячменю, рису, кукурудзи виробляють крупу. З картоплі та кукурудзи виробляють крохмаль; з соняшника та кукурудзи - олію; з буряків - цукор; із стебел льону - тканину.</p>
<p>Ще однією великою галуззю сільського господарства є тваринництво, що забезпечує нас продуктами для їжі, а також тваринами, що використовуються для інших потреб (як тяглова сила, наприклад).</p>
<p>Свійські тварини дають молоко, м'ясо, сало, яйця, мед, пух, вовну, хутро.</p>
<p>Повсюди в сільських місцевостях України розводять корів, тобто займаються скотарством. З весни до осені корів випасають на пасовищах. Улітку для них заготовлюють сіно та силос. Взимку в раціон додають перемелене зерно, буряки, гарбузи. Поширеними є в сільській місцевості свиноферми. Зазвичай вони споруджуються там, де є корм для свиней - буряк, картопля, ячмінь, гарбузи і кукурудза. У Карпатах, на полонинах випасають овець.</p>
<p>Свійських птахів: курей, качок, гусей, індиків вирощують та утримують на птахофермах.</p>
<p>Птахівництво поширене в степовій зоні, де вирощують зернові культури - основний корм для свійських птахів.</p>
<p>Бджіл розводять у місцевостях, де квітують медоносні рослини. Бджільництво дає цінні продукти - мед, віск, прополіс.</p>
<p>Риболовецькі господарства займаються розведенням риби в природних та штучних водоймах.</p>
<p>Деякі господарства займаються розведенням коней для перевезення вантажів, обробітку ґрунту та спортивних змагань.</p>
