<p><b>Населення. Раси</b></p>
<p>Здавна люди, живучи групами на певній території, спілкувалися своєю мовою, встановлювали свої традиції та обряди, таким чином виникли різні народи. Згодом один або декілька народів утворювали державу, яка має свої кордони, назву, столицю, мову, історію та культуру. У кожної суверенної держави є Конституція - основний закон, а також символи - герб, прапор, гімн.</p>
<p>Ми живемо в Україні, всі люди що постійно живуть тут, - це народ України. Населення України становить 45,6 млн. чоловік і складається з багатьох національностей (етнічних груп). Більшість населення України - це українці, крім українців в державі проживають представники ще понад 100 інших національностей: росіяни, євреї, поляки, болгари, угорці, румуни, кримські татари, вірмени, цигани, словаки та інші.</p>
<p>На всіх материках Землі живуть люди, але заселені материки не однаково, що обумовлене природними умовами та історичними факторами. З усіх материків найбільш заселеною є Євразія, а найменше - Австралія. В Антарктиді ж взагалі немає постійного населення, там перебувають тільки працівники наукових станцій, що вивчають вплив цього материка на природу планети. Україна теж має свою дослідну станцію в Антарктиді, що зветься «Академік Вернадський». Серед країн світу найбільшою за населенням є Китай (1,37 млрд чол.), а за площею - Росія (17 млн кв км).</p>
<p>Взагалі, як вважають учені, первісні люди походять із Африки, звідкіль з часом вони розселилися по всіх материках. Через те, що природно-кліматичні умови на материках дуже різняться між собою, це сприяло тому, що у людей сформувалися різні антропометричні ознаки (колір шкіри, волосся, розріз очей), а також різні звички, манера поведінки, темперамент тощо. Саме через ці відмінності виокремилися різні людські раси: негроїдна, європеоїдна, монголоїдна, австралоїдна.</p>
<p>Чорне забарвлення шкіри та кучеряве жорстке волосся захищають жителів Африки від спекотного сонця. Шкіра жовтого кольору та вузький розріз очей захищають від піску та пилюки в пустелях Азії, де дмуть сильні вітри. Світла шкіра та м’яке не дуже темне волосся європейців найкраще вбирають сонячне тепло.</p>
