<p><b>Початок литовського та польського володарювання на українських землях</b></p>
<p><b>План викладу</b></p>
<ol>
<li>Внутрішнє становище Галицько-Волинської держави по смерті Юрія ІІ Болеслава.</li>
<li>Входження Київщини, Чернігово-Сіверщини, Поділля до складу Литовської держави.</li>
<li>Особливості суспільно-політичного життя українських земель у складі Великого князівства Литовського в другій половині XІV ст.</li>
<li>Кревська унія.</li>
<li>Галицькі та волинські землі після Кревської унії.</li>
</ol>
<p><b>Хронологія</b></p>
<p>1340 р. - Похід польського короля Казимира на Львів. Початок боротьби за галицько-волинські землі</p>
<p>1340–1385 рр. - Князювання на Волині Любарта Ґедиміновича</p>
<p>1349 р. - Захоплення польським королем Казимиром III більшості земель Галицько-Волинської Русі</p>
<p>1362 р. - Приєднання Київщини, Переяславщини і частини Чернігово-Сіверщини до Великого князівства Литовського</p>
<p>1363–1394 рр. - Князювання Володимира Ольґердовича в Києві</p>
<p>1385 р. - Укладення Кревської унії</p>
<p>1387 р. - Остаточне приєднання Галичини до Польського королівства</p>
<p>1392 р. - Підписання польським королем Ягайлом і литовським князем Вітовтом Острівської угоди</p>
<p>1392–1430 рр. - Князювання Вітовта у Великому князівстві Литовському</p>
<p>1434 р. - Утворення Руського воєводства Польщі. Включення Західного Поділля до складу польської корони</p>
<p><b>Постаті</b></p>
<p>Любарт – син великого князя литовського Ґедиміна, після смерті Юрія ІІ у 1340 р. зайняв галицько-волинський престол. Вів боротьбу за відновлення Галицько-Волинської держави.</p>
<p>Ольґерд – син великого князя литовського Ґедиміна, Великий князь Литовський (1345–1377 рр.). Правив разом зі своїм молодшим братом Кейстутом. Після приєднання більшості українських земель до Литви у Києві посадив удільним князем свого сина Володимира.</p>
<p>Кейстут – син великого князя литовського Ґедиміна. Володів землями у Західній Литві. 1345 р. Кейстут вигнав із Вільнюса свого брата Євнута і правив у Великому князівстві Литовському разом зі старшим братом Ольґердом.</p>
<p>Вітовт – син Кейстута Ґедиміновича, великий князь литовський (1392–1430 рр.). Виступав проти умов Кревської унії, боровся за політичну незалежність Литви від Польщі. За угодою, укладеною 1392 р. в Острозі, був визнаний польським королем Ягайлом довічним правителем Литовського князівства.</p>
<p>Ягайло – син Ольґерда Ґедиміновича, великий князь литовський (1377–1392 рр.) і польський король (1386–1434 рр.). Після смерті батька отримав великокнязівський престол і став разом зі своїм дядьком Кейстутом володарем Литви. Незабаром між ними спалахнула боротьба, яка закінчилася загибеллю Кейстута. Уклав Кревську унію 1385 р. У 1387 р. захопив і приєднав до Польщі галицькі землі. Засновник династії Ягеллонів.</p>
<p><b>Основний виклад</b></p>
<p><b>1. Внутрішнє становище Галицько-Волинської держави по смерті Юрія ІІ Болеслава</b></p>
<p><b>Запрошення на галицько-волинський стіл литовського князя Любарта</b></p>
<p>Після смертя князя Юрія ІІ Болеслава 1340 р. внутрішнє становище Галицько-Волинського князівства істотно погіршилося.</p>
<p>Через відсутність спадкоємців із князівської родини тамтешні бояри почали шукати зверхника деінде.</p>
<p>Вибір упав на литовського князя Любарта Ґедиміновича, який мав дружину з родини галицько-волинських князів і тому, як йому здавалося, мав законні права на ці землі.</p>
<p>Історики оцінюють правління Любарта в галицько-волинських землях як період відновлення держави.</p>
<p>Щоправда, свою владу Любарт зміг поширити лише на Волинь, яка була тоді фактично незалежною.</p>
<p>Що ж до Галичини, то Любартова влада в ній була лише формальною.</p>
<p>Реальним правителем у Галицькій землі був боярин Дмитро Дедько.</p>
<p>Він володарював у Галичині впродовж 1340–1344 рр. від імені князя Любарта. Такий стан речей заповзявся змінити польський король, прагнучи приєднати Галицьку землю до своїх володінь.</p>
<p><b>Боротьба за Галицько-Волинську землю між литовським і польським володарями</b></p>
<p>Претензії Польського королівства на землі Галичини не були новими. Так, польський король Казимир ІІІ, року 1340 напав на Львів, тільки-но отримавши звістку про смерть князя Юрія.</p>
<p>Справжня ж війна за землі Галичини розгорілася у 1349 р.</p>
<p>Тоді польський король за підтримки свого родича – короля угорського Лайоша (Людвіка) організував великий похід на Галицько-Волинську землю, захопив головні міста, крім Луцька, приєднав Галичину й частину Волині до Польської держави.</p>
<p>Такий перебіг подій серйозно занепокоїв князя Любарта, і він пішов війною проти Казимира.</p>
<p>Війна за Галицько-Волинську землю точилася із перемінним успіхом. Так, року 1352 польський та угорський королі повели військо на Белз, проте взяти його не змогли й мусили укласти мир.</p>
<p>Наступного року Любарт Ґедимінович, його васали й союзники продовжили війну, здобули Галич та увійшли до Польщі. Трохи згодом поляки знову витіснили Любарта на Волинь.</p>
<p>У 1366 р., під час нової війни, Белз витримав облогу польського війська, але сама війна складалася невдало для Любарта: його змусили залишити Галицьку землю, він утратив Володимир і значну частину Волині.</p>
<p>У 1370 р. помер Казимир ІІІ, і польським королем став угорський король Людвік.</p>
<p>Українські території, що їх відвойовував у Любарта Казимир, опинилися під владою Угорщини.</p>
<p>Спершу землею управляв угорський урядовець, а з 1372 р.– родич угорського короля, силезький князь Владислав Опольський, який називав себе «господарем Руської землі, вічним дідичем і самодержцем» та карбував власні гроші.</p>
<p>Тим часом Любарт не складав зброї і 1370 р. повернув собі Володимир. Наприкінці 1376 р. – на початку 1377 р. військо на чолі з Любартом Ґедиміновичем дійшло мало не до Кракова. На початку літа Владислав Опольський мусив тікати до Угорщини.</p>
<p>У відповідь Людвік зібрав велику армію й рушив на Західну Волинь, оточивши Белз. Через 7 тижнів, восени 1377 р., Белзьку землю було приєднано до володінь Владислава Опольського.</p>
<p><b>Отже, багаторічна війна закінчилася тим, що Галичина із Белзькою землею та Холмщиною опинилася під владою ставленика угорського короля, Волинь – під владою литовської династії.</b></p>
<p><b>2. Входження Київщини, Чернігово-Сіверщини, Поділля до складу Литовської держави</b></p>
<p>Єдиною реальною силою здатною протистояти просуванню Литви на українські землі, була Золота Орда. Проте контроль за підлеглими землями з боку монгольських ханів поступово втрачав жорсткість: давалися взнаки як велетенські розміри Орди, так і міжусобна боротьба, що дедалі гостріше спалахувала в монгольській державі.</p>
<p>Більшість українських земель було приєднано до Литви за часів співправління князів-братів Ольґерда й Кейстута Ґедиміновичів.</p>
<p>Утвердження литовських князів у Київщині, Чернігово-Сіверщині та Поділлі деякі тогочасні джерела пов’язували з битвою між литовськими дружинами та ординцями на Синій Воді що сталася у 1362 р. (нині річка Синюха, ліва притока Південного Бугу).</p>
<p>Приєднання земель Південно-Західної Русі перетворило Литовське князівство на велику феодальну державу. До кінця 14 ст. вона являла собою федерацію земель-князівств, у тому числі українських – Київського, Чернігово-Сіверського, Волинського, Подільського. Кожним із них, як і колись, правив удільний князь, щоправда, тепер уже не з руської династії Рюриковичів, а із литовської – Ґедиміновичів. Київським і чернігово-сіверським володарями, зокрема, стали сини великого князя – Володимир і Дмитро-Корибут Ольґердовичі. На Волині княжив молодший брат Ольґерда Любарт, а після нього – Любартів син Федір, на Поділлі володарювали племінники Ольґерда – князі Коріатовичі. Нові князі швидко перетворювалися на українських князів литовської династії.</p>
<p><b>3. Особливості суспільно-політичного життя українських земель у складі Великого князівства Литовського у другій половині 14 ст.</b></p>
<p>Більшість українських земель протягом другої половини 14 ст. ввійшла до складу Великого князівства Литовського.</p>
<p>Галичина опинилася у складі Польського королівства.</p>
<p>Саме тому історики називають цей період литовсько-польською добою.</p>
<p>Якщо в Галичині рештки української знаті втратили колишню владу, то у Великому князівстві Литовському руські князі та бояри зберігали свої владні права.</p>
<p>З огляду на значні білоруські та українські – руські, як тоді казали, території та умови їхнього перебування під владою великих князів литовських, тогочасну Литовську державу називали Литовсько-Руською державою.</p>
<p><b>Перебування руських земель у складі Великого князівства Литовського характеризувалося низкою особливостей.</b></p>
<p>Русичі становили 90% населення держави. Їхня культура справила на литовців значний вплив.</p>
<p>Великого поширення з-поміж литовської знаті набувала руська віра – так попервах називалося на Литві православне християнство.</p>
<p>Руська мова стала мовою великокняжого двору й державної канцелярії.</p>
<p>Тому-то литовську владу руське населення не сприймало як чужу.</p>
<p>Закріпленню руського впливу сприяли шлюби литовських князів із руськими князівнами.</p>
<p>Та найсуттєвішою особливістю перебування руських земель у складі Великого князівства Литовського було те, що литовці дозволяли місцевій українській знаті обіймати найвищі адміністративні посади.</p>
<p>Руські князі та бояри ставали на службу до великого князя литовського, за що за ними закріплювали їхні родові землі.</p>
<p>На місцях залишалася вся попередня система управління. Збереження традиційного укладу здійснювалося за принципом: «Старого не порушуємо, а нового не впроваджуємо».</p>
<p>До кінця 14 ст. на наших землях продовжували існувати великі та малі удільні князівства, які й уособлювали збереження державних традицій та існування державних утворень на наших землях.</p>
<p>Так тривало доти, доки литовський уряд не змінив своєї політичної орієнтації.</p>
<p>Початком змін стало укладення Литвою унії (союзу) з Польщею.</p>
<p>У 15 – першій половині 16 ст. Велике князівство Литовське вже не було "литовсько-руським", а стало "литовсько-польським".</p>
<p><b>Київське князівство Володимира Ольґердовича</b></p>
<p>Від 1363 р. в Києві князював Володимир Ольґердович.</p>
<p>Охрещений матір’ю за православним обрядом, вихований на слов’янських звичаях і традиціях, литовський князь не був сприйнятий у Києві як чужинець і швидко порозумівся з місцевим боярством.</p>
<p>Він організував кілька походів на південь проти кочових орд.</p>
<p>Унаслідок успішних воєнних операцій ординців було витіснено до узбережжя Чорного та Азовського морів.</p>
<p>Це сприяло піднесенню занепалої за часів монгольського лихоліття Київщини.</p>
<p>Виявом економічної могутності та прагнення позбутися залежності від Вільна було карбування Володимиром власної монети.</p>
<p>Київський князь почувався незалежним володарем. Це підтверджує і звучання його титулу: в нечисленних документах, що збереглися від тих часів, Володимир Ольґердович іменував себе «З Божої ласки князем київським».</p>
<p><b>4. Кревська унія</b></p>
<p>Зміни у становищі українських земель у складі Великого князівства Литовського сталися із приходом до влади великого князя литовського Ягайла Ольґердовича, який у своїй політиці почав більше зважати на Польщу.</p>
<p>Утвердження нового правителя Литви відбувалося за складних обставин, адже Ягайло успадкував великокнязівський віленський стіл усупереч принципам родового старшинства: він був молодшим сином Ольґерда.</p>
<p>Непевна ситуація змусила Ягайла активніше шукати союзників усередині держави. Дотримуючись традиції співправління, він наблизив до себе брата Скиргайла.</p>
<p>Незабаром поляки запропонували Ягайлу одружитися з їхньою королевою Ядвигою і, відповідно, польську корону.</p>
<p>Причиною таких запопадливих клопотань із боку Польщі була загроза обом державам зі сторони Тевтонського ордену.</p>
<p>Ягайло прийняв пропозицію.</p>
<p>Наслідком його згоди стало укладення між Литвою та Польщею в серпні 1385 р. у м. Крево (нині територія Білорусі) державно-політичного союзу, відомого в історії під назвою Кревської унії.</p>
<p>Угода між литовськими князями та польськими можновладцями передбачала перехід у католицтво Ягайла, його родичів і всіх нехрещених литовців, шлюб Ягайла з Ядвігою і приєднання Великого князівства Литовського до складу Польської держави.</p>
<p>У лютому 1386 р. Ягайло прийняв католицтво, взявши ім’я Владислав, одружився з Ядвігою і став польським королем.</p>
<p>Незабаром до католицизму було прилучено й Литву. Литовських бояр-католиків було урівняно в правах із поляками. Щоправда довершити укладену в Крево угоду й навік приєднати усі свої землі, литовські та руські, до Корони Польської Ягайло так і не спромігся, бо в особі Вітовта Кейстутовича знайшов затятого прихильника державного відродження Литви.</p>
<p>Воно було започатковане Острівською угодою 1392 р., за якою Ягайло мав визнати Вітовта довічним правителем Великого князівства Литовського, підкоривши його владі всіх удільних князів.</p>
<p>Вітовт визнав себе васалом польського короля.</p>
<p><b>5. Галицькі та волинські землі після Кревської унії</b></p>
<p>Зі смертю Любарта Волинь визнала зверхність Литви.</p>
<p>Після 1382 р. перестала існувати і польсько-угорська унія.</p>
<p>Втратив підтримку й намісник Галичини Владислав Опольський.</p>
<p>Польсько-литовському війську, що вступило у галицькі землі в лютому 1387 р., практично ніхто не чинив опору.</p>
<p>Перемишль і Львів здалися без бою. Галицькі міщани оборонялися, але, коли їхньому воєводі гарантували його володіння, він теж здав місто.</p>
<p>Галицька земля ввійшла до складу Польщі.</p>
<p>Тоді ж було завершено завоювання Холмського та Белзького князівства.</p>
<p>До 1434 р. ці землі ще лишалися удільними володіннями, якими управляли польські урядовці – старости, судді й воєводи.</p>
<p>Проте близько 1434 р. було утворено Руське воєводство у складі Львівської, Галицької, Перемишльської, Сяноцької та Холмської земель.</p>
<p>Одразу після приєднання Галичини до Польщі польський уряд заходився ополячувати українців, примусово насаджувати католицизм: закривали існуючі, забороняли будувати нові православні церкви та монастирі; православним забороняли обіймати високі посади; насаджували зневагу до православної віри та руської культури.</p>
