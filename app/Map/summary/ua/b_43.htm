<p>На даній карті представлені країни Західної Європи, з яких: Велика Британія, Франція, Італія є членами великої сімки, країни Бенілюксу (Бельгія, Нідерланди, Люксембурґ) і Швейцарія відносяться до малих промислово розвинутих країн Європи. Малі країни Європи традиційно виділяються в Західній Європі. Крім поданих на даній карті в цю групу входять Швеція, Норвегія, Данія, Фінляндія, Ісландія, Австрія.</p>
<p>Представлені на даній карті країни знаходяться в межах центральної осі розвитку Європи, що свідчить про їх високий економічний рівень.</p>
<p>Провідні місця в економіці регіону, як і світу, займають Франція, Велика Британія й Італія, які разом із Німеччиною (представлена на іншій карті) формують економічне ядро Європи. Економіку цих країн вважають постіндустріальною, в якій сфера послуг домінує над сферою виробництва, зростає роль інтелектуальних галузей, здійснюється планування і контроль в області стратегії і тактики суспільного розвитку.</p>
<p>Промисловість малих країни Європи характеризується високим рівнем спеціалізації, випуском високоякісної продукції з зовнішньоторгівельною орієнтацією. Високоспеціалізовані монополії цих країн перетворилися в транснаціональні корпорації (ТНК), що займають провідні позиції в багатьох сферах, саме такими є всесвітньо відомі Univeliver та Philips (Нідерланди), Nestle (Швейцарія), Royal-Ditch-Shell, (Велика Британія &ndash; Нідерланди) Volvo, Saab, Scania (Швеція), Nokia (Фінляндія).</p>
<p>Сільське господарство країн розвивається інтенсивним шляхом, має високу продуктивність, товарність і різноманітний асортимент продукції. У галузевій структурі сільського господарства тваринництво переважає над рослинництвом. У спеціалізації сільського господарства даних країн представлені всі три європейські типи сільського господарства.</p>
<p>Північноєвропейський характеризується переважанням інтенсивного молочного тваринництва, а в рослинництві &ndash; кормових культур, жита, ячменю (сірі хліби). Цей тип характерний для сільського господарства Великої Британії.</p>
<p>Середньоєвропейський тип виділяється переважанням тваринництва молочного і молочно-м&rsquo;ясного напрямку, а також свинарства і птахівництва. В рослинництві &ndash; пшениця, кукурудза, цукрові буряки, льон.</p>
<p>Для Південноєвропейського типу типовим є значне переважання рослинництва (вирощування цитрусових, маслин, винограду, фруктів тощо). Узбережжя Середземного моря називають садом Європи (південь Франції, Італії).</p>
<p>Важливу роль у розвитку сільського господарства відіграє аграрна політика ЄС. Вона передбачає єдині підходи у сфері ціноутворення, оподаткування та екологічного і санітарного контролю.</p>
<p>Транспортна мережа цих країн характеризується значною густотою доріг і високою якістю покриття. Значний обсяг міжнародних і транзитних перевезень приносить великі прибутки. Транспортна система країн постійно вдосконалюється. Дуже прибутковим у цих країнах є міжнародний туризм. Найбільше туристів приймають Франція, Італія, Швейцарія.</p>
<p>Із введенням у дію Шенгенськоїугоди потік туристів значно збільшився. З березня 1995 р. згідно з Шенгенською угодою створено єдиний простір для більшості країн ЄС, в межах якого діє спрощений режим перетину кордонів, за якого віза, отримана для в&rsquo;їзду до будь-якої країни-учасниці Шенгенської угоди, дає право на вільне пересування територією всіх країн-учасниць Угоди.</p>
