<p><b>НАЦІОНАЛЬНО-ВИЗВОЛЬНІ ПОВСТАННЯ УКРАЇНСЬКОГО НАРОДУ 20-30-Х РР. XVII СТ.</b></p>
<p><b>ЗАСАДНИЧІ ТЕЗИ</b></p>
<p>Національно-визвольні повстання українського народу 20-30-х рр. XVII ст. - переддень Національно-визвольної війни українського народу проти польського панування середини XVII ст.</p>
<p><b>ХРОНОЛОГІЯ ПОДІЙ</b></p>
<p>1625 р. - Польсько-козацький збройний конфлікт. Куруківська угода поляків із козаками.</p>
<p>1630 р. - Козацьке повстання під проводом Тараса Федоровича (Трясила).</p>
<p>1632-1648 рр. - Правління в Речі Посполитій короля Владислава ІV.</p>
<p>1632 р. - Затвердження польським сеймом "Пунктів для заспокоєння руського народу". Визнання законності існування в Речі Посполитій православної церкви. Обрання Київським митрополитом Петра Могили.</p>
<p>1632-1634 рр. - Смоленська (московсько-польська) війна.</p>
<p>1634 р. - Поляновський мир Московії з Польщею.</p>
<p>1635 р. - Зруйнування фортеці Кодак запорожцями на чолі з Іваном Сулимою.</p>
<p>1637-1638 рр. - Козацьке повстання під проводом П.Павлюка, Я.Острянина, Д.Гуні.</p>
<p>1638 р. - Затвердження сеймом Речі Посполитої "Ординації війська Запорозького реєстрового..."</p>
<p><b>ПОСТАТІ</b></p>
<p>Марко Жмайло - козацький гетьман, провідник козаків під час польсько-козацького збройного конфлікту 1625 р. Скинутий з гетьманства поміркованою старшиною, яка, з огляду на обставини, мусила вступити в переговори з польським гетьманом С.Конецпольським і укласти Куруківську угоду.</p>
<p>Тарас Федорович (Трясило) - гетьман нереєстрових козаків. Року 1629 водив запорожців у Крим. У березні 1630 р. очолив антипольське повстання. У боях під Корсунем і Переяславом його загони розбили польське військо, змусивши поляків у червні підписати угоду.</p>
<p>Іван Сулима - гетьман запорозьких козаків. Учасник походів проти Криму, Туреччини, за що одержав золоту медаль папи Римського. Зруйнував щойно збудовану поляками фортецю Кодак (1635 р.). У листопаді 1635 р. справу Сулими та його сподвижників було розглянуто на надзвичайному сеймі. Івана Сулиму засудили до страти і четвертували.</p>
<p>Павло Павлюк (Бут) - учасник повстання І.Сулими, з яким брав фортецю Кодак (1635 р.). Уникнув страти. Згодом обраний гетьманом. Року 1637 очолив нове козацьке повстання. Після невдалої битви з коронним військом під Кумейками у грудні 1637 р. потрапив у полон, невдовзі був страчений у Варшаві.</p>
<p>Яків Острянин - козацький гетьман, провідник повстання 1638 р. Під Жовнином у червні   1638 р., втративши надію на успіх, відступив із частиною козаків на Слобідську Україну, де оселився біля Чугуєва.</p>
<p>Дмитро Гуня - учасник повстання Павлюка. Під Кумейками вдалим маневром врятував козацький загін від розгрому. Влітку 1638 р. був обраний гетьманом. Відбиваючись від поляків, спорудив при впадінні р. Старець у Сулу неприступний табір, який врятував повсталих козаків від цілковитої поразки.</p>
<p>Владислав ІV (1595-1648) - король Речі Посполитої (1632-1648 рр.). Прихильник сильної центральної влади; під тиском сейму погодився на криваве придушення національно-визвольних повстань в Україні 1635 і 1637-1638 рр.</p>
<p><b>ПОЛЬСЬКО-КОЗАЦЬКИЙ ЗБРОЙНИЙ КОНФЛІКТ 1625 р.</b></p>
<p>Занепокоєний масовим покозаченням українців, які, запроваджуючи власне самоврядування, відмовлялися коритися владі, уряд Речі Посполитої розпочав підготовку до чергового карального походу проти козаків.</p>
<p>У вересні 1625 р. великий коронний гетьман Станіслав Конецпольський з 30-тисячним військом вирушив із Бара на Подніпров`я.</p>
<p>Козацькі загони, очолені Марком Жмайлом, зустрівши поляків поблизу Канева, вдало відбивалися.</p>
<p>Особливо відчутних втрат польське військо зазнало біля Курукового озера.</p>
<p>Це змусило польське командування вдатися до мирних переговорів, які було завершено укладенням компромісної угоди. Від козаків Куруківську угоду підписував Михайло Дорошенко, обраний гетьманом замість Жмайла.</p>
<p><b>Куруківська угода</b></p>
<p>Угода передбачала:</p>
<ul>
<li>козацький реєстр до 6 тис.;</li>
<li>ті ж, хто не увійшов до списку, мусили повернутися до маєтків своїх власників;</li>
<li>одна тисяча козаків мала постійно перебувати на Запорожжі, щоб перешкоджати втечам селян.</li>
<li>Козаків зобов’язували: не втручатись в релігійні справи; відмовитися від морських походів; не підтримувати зносин з іншими державами.</li>
<li>Куруківська угода встановлювала чіткий устрій реєстрового козацтва за територіальним принципом.</li>
<li>Було створено шість полків реєстровців: Білоцерківський, Канівський, Корсунський, Переяславський, Черкаський і Чигиринський по тисячі вояків у кожному. Кожен полк складався із десяти сотень.</li>
<li>Військова влада над реєстровцями належала старшому (гетьману), якого обирала загальновійськова рада й затверджував польський уряд.</li>
</ul>
<p><b>ПОВСТАННЯ 1630 р. ПІД ПРОВОДОМ ТАРАСА ФЕДОРОВИЧА (ТРЯСИЛА)</b></p>
<p><b>Причини повстання</b></p>
<p>Куруківська угода посилила суперечності між козаками - тими, хто потрапив до реєстру і тими, хто залишився поза ним. А що останніх була більшість, то загроза нових спалахів козацького невдоволення залишилася.</p>
<p>До того ж, ситуація в Україні ускладнювалася запровадженням нового загальнодержавного податку. Не вщухали конфлікти на релігійному ґрунті.</p>
<p>Аби витримати населення в покорі, польський уряд удався до сили: на Київщину було відправлено значну частину коронного війська. Але ці нерозважливі дії тільки погіршили становище.</p>
<p>Мешканці міст і сіл бралися до зброї. Десятки тисяч утікачів збиралися на Січі. Так визріло нове повстання.</p>
<p><b>Хід повстання</b></p>
<p>Нереєстровці обрали гетьманом Тараса Федоровича, більше відомого під прізвиськом Трясило.</p>
<p>У березні 1630 р. він зі своїм військом підійшов до Черкас, а звідти рушив до Корсуня, після здобуття якого на бік Федоровича перейшла більшість реєстровців.</p>
<p>Польський уряд з метою придушення повстання відправив у каральний похід коронне військо.</p>
<p>Вирішальні бої між повстанцями й польським військом сталися під Переяславом. Вони тривали протягом трьох тижнів. 20 травня 1630 р. козаки влаштували карателям "Тарасову ніч".</p>
<p><b>Переяславська угода 1630 р.</b></p>
<p><b>Причини укладення:</b></p>
<ul>
<li>успішні дії повстанців;</li>
<li>чутки про дипломатичні контакти козаків з Московією, Кримом та Швецією;</li>
<li>невдоволення польських найманців, яким затримували платню.</li>
</ul>
<p><b>Зміст</b></p>
<p>Підтверджувала умови попередньої - Куруківської.</p>
<p>Щоправда, козацький реєстр було збільшено до 8 тис.: до реєстру вписувалися козаки, вилучені з нього на початку року.</p>
<p>Козаки отримували право самі обирати собі гетьмана.</p>
<p>Деяке пом’якшення уряду Речі Посполитої у ставленні до козаків, засвідчене Переяславською угодою, було пов’язане з наближенням кінця терміну Деулінського перемир'я з Московською державою, поновленням воєнних дій та участю в них козацьких загонів.</p>
<p><b>ПОВСТАННЯ 1635 р. НА ЧОЛІ З ІВАНОМ СУЛИМОЮ</b></p>
<p><b>Причини повстання</b></p>
<p>Протягом 1632-1634 рр. тисячі козаків брали участь у польсько-московській (Смоленській) війні. Коли ж 1634 р. між Москвою та Варшавою було підписано Поляновський мирний договір, польський уряд укотре вдався до спроби ліквідувати козацтво. До цього поляків спонукали постійні скарги на запорожців урядів Туреччини і Криму. Через козацькі походи відносини між Річчю Посполитою і цими державами настільки загострилися, що постала загроза війни. Вже в лютому 1635 р. сейм Речі Посполитої затвердив спеціальну постанову "Про припинення козацької сваволі",  на територію Наддніпрянщини було введено загони коронного війська.</p>
<p>Крім того, з метою контролю над козаками передбачалося збудувати в пониззях Дніпра, поближче до Запорозької Січі, потужну фортецю, у якій постійно перебувала б польська залога. Вояки залоги мали б перешкоджати втікачам, які прагнули потрапити на Низ, а також перекрити головний шлях постачання Запорожжя провіантом і боєприпасами.</p>
<p><b>Спорудження Кодацької фортеці</b></p>
<p>Фортецю вирішили будувати на правому березі Дніпра біля першого порога - Кодацького.</p>
<p>Будівництво очолив французький військовий інженер, найманець польського короля Гійом Левассер де Боплан.</p>
<p>Фортецю Кодак спорудили швидко: будівельні роботи тривали чотири місяці, і вже до середини літа 1635 р. вона була цілком готова.</p>
<p>У Кодаку розмістилася польсько-шляхетська залога, якою командував французький офіцер Маріон.</p>
<p><b>Здобуття Кодака запорожцями</b></p>
<p>Будівництво Кодака вкрай обурило запорожців. Вони обрали гетьманом Сулиму, який розробив план зруйнування Кодака й розіслав універсали із закликом до боротьби. На початку серпня 1635 р. козацьке військо виступило із Січі.</p>
<p>Іван Сулима скористався відсутністю коронного війська й частини реєстровців, які тоді воювали в Прибалтиці. Запорожці легко оволоділи Кодаком і частково зруйнували фортецю. Завершивши операцію, козаки відійшли на Запорожжя, де на одному з островів спорудили табір.</p>
<p>Наприкінці серпня розпочався похід проти запорожців.</p>
<p>Становище повстанців ускладнювалося. Похолоднішало, забракло харчів і палива. У таборі зростало невдоволення. Цим і скористалися зрадники, вони схопили козацького ватажка та його найближчих помічників і видали їх полякам.</p>
<p><b>НАЦІОНАЛЬНО-ВИЗВОЛЬНЕ ПОВСТАННЯ 1637-1638 рр. ПІД ПРОВОДОМ ПАВЛА ПАВЛЮКА, ЯКОВА ОСТРЯНИНА, ДМИТРА ГУНІ</b></p>
<p>Жорстока розправа над Сулимою та його подвижниками сама по собі не здатна була придушити козацький рух.</p>
<p>Тому уряд Речі Посполитої вирішив переглянути реєстр Війська Запорозького й вилучити з нього всіх неблагонадійних. Такі дії польських можновладців стали приводом до нового повстання.</p>
<p>Його очолив полковник реєстровців Павло Павлюк (Бут).</p>
<p>Головна битвам між ворогуючими сторонами відбулася 6 грудня 1637 р. під Кумейками. Повстанці зазнали поразки.</p>
<p><b>"Ординація..." 1638 р.</b></p>
<p>1 березня 1638 р. у Варшаві розпочав роботу сейм, який ухвалив постанову під назвою "Ординація Війська Запорозького реєстрового, що перебуває на службі Речі Посполитої".</p>
<p>Йшлося про потребу застосування проти повстанців військової сили.</p>
<p>"На вічні часи" козаків позбавляли права обирати старшин.</p>
<p>Заборонялося також козацьке судочинство.</p>
<p>Реєстрове військо було обмежене до 6 тис. козаків.</p>
<p>Без дозволу урядового комісара під загрозою смерті ніхто не мав права іти на Запорожжя.</p>
<p>Козакам не дозволялося поселятися в містах, крім прикордонних - Черкас, Чигирина і Корсуня.</p>
<p>Два полки реєстровців, заступаючи один за одного, мали постійно стояти на Запорожжі.</p>
<p><b>Новий етап повстання</b></p>
<p>Наприкінці березня 1638 р. кілька загонів запорожців, очолюваних Яковом Острянином, Дмитром Гунею і Карпом Скиданом, вийшли із Січі й рушили на Київщину та Полтавщину. Дорогою до січовиків приєдналися численні озброєні загони селян і міщан.</p>
<p>Повстанці вирішили зупинитися під містечком Говтвою. 1 травня 1638 р. там стався переможний бій із поляками.</p>
<p>Так під владою повсталих опинилася вся Полтавщина. Щоб остаточно розбити ворога, Острянин повів військо під Лубни, проте облога Лубен виявилася невдалою. Зазнавши численних утрат, повстанці відійшли до Жовнина і стали там табором.</p>
<p>Під Жовнином (31 травня - 10 червня 1638 р.) знов стався бій, внаслідок якого сили повстанців було розпорошено. Тяжко поранений Карпо Скидан потрапив у полон і, ймовірно, був страчений.</p>
<p>Острянин із козацькою кіннотою виявився відрізаним від табору і, вирішивши, що битву програно, з частиною козаків перейшов на порубіжні з Московською державою  землі майбутньої Слобожанщини.</p>
<p>Повстанці, які залишилися в таборі (близько 20 тис.), обрали гетьманом Дмитра Гуню і продовжували боротися. У ніч проти 10 червня Гуня організував відступ 10 тис. козаків. Над старим дніпровським річищем, в урочищі Старець, повстанці заклали новий табір.</p>
<p>Близько двох місяців (червень-липень) козаки вперто билися з ворогом. Проте становище в таборі погіршувалося. Не кращими були справи і в поляків. Командування обох сторін вирішило вдатися до переговорів. Незабаром козацька старшина пристала на умови, запропоновані польським урядом. У їх основу було покладено "Ординацію Війська Запорозького...".</p>
<p><b>МІСЦЕ ПОВСТАНЬ 20-30-х рр. XVII ст. У РОЗВИТКУ УКРАЇНСЬКОГО НАЦІОНАЛЬНО-ВИЗВОЛЬНОГО РУХУ</b></p>
<p>Козацтво як стан польський уряд ліквідувати не спромігся, а отже, марними були сподівання, що козаки, здобувши величезний воєнний досвід, заживши європейської слави неперевершених вояків, загартувавшись у численних збройних змаганнях на рідній землі, добровільно зречуться прагнення вибороти волю.</p>
<p>Повстання 30-х рр., попри їхню стихійність і незавершеність, засвідчили, що козацтво було провідною верствою українського суспільства, користувалося підтримкою всього населення, а його дії в боротьбі за права з кожним роком ставали більш організованими і цілеспрямованими.</p>
<p>З огляду на це особливо прикметним видається повстання 1637-1638 рр. З-поміж інших воно відрізнялося і розмахом воєнних операцій, і кількістю учасників, і тривалістю.</p>
<p>Мав той козацький виступ ще одну яскраву ознаку: вперше його керівники звернулись до всього населення України із закликами підтримати козаків. В універсалах, листах і грамотах чітко визначалася мета боротьби: визволити Україну від гніту Речі Посполитої, позбутися національно-релігійних утисків тощо.</p>
<p>Повстання зазнало поразки, бо висунута його керівниками програма ще не стала загальнонародною. Звідси стихійність, брак належної згуртованості, розпорошеність сил повстанців та їхніх бойових дій - ті вади, через які козацько-селянські рухи 30-х рр. не мали успіху. Об'єднання українців навколо ідеї визвольної боротьби потребувало часу. Отож, десятиліття "золотого спокою" 1638-1648 р. для України було часом гуртування й нагромадження сил перед новим змаганням.</p>