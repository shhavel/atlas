<p><b>Запорізька область</b></p>
<p>Утворена 10 січня 1939 року</p>
<p>Площа - 27,2 тис. кв. км, 4,5 % території України, 9 місце серед її областей</p>
<p>Адміністративний центр - м. Запоріжжя</p>
<p>Територія - 330 кв. км</p>
<p>Населення міста – 781,1 тис. жителів</p>
<p>Кількість адміністративних районів - 20</p>
<p>Міст - 14, у тому числі: міст обласного підпорядкування - 5</p>
<p>Найбільші міста області: Запоріжжя, Мелітополь, Бердянськ, Енергодар.</p>
<p>Селищ міського типу - 22</p>
<p>Сільських поселень - 914</p>
<p>Кількість населення - 1 815,1 тис. жителів (на 1.08.09 р.)</p>
<p>Густота населення – 66,8 жителів на 1 кв. км</p>
<p>Міське: 1 393,1 тис. жителів</p>
<p>Сільське: 422,0 тис. жителів</p>
<p>Національний склад: українці - 70,8%, росіяни – 24,7%, болгари – 1,4%, білоруси – 0,7%</p>
<p><b>Загальні відомості</b></p>
<p>Лежить на південному сході України, омивається з півдня Азовським морем. Поверхня – слаборозчленована рівнина із загальним нахилом до Дніпра і Азовського моря. У північно-західній частині області розташована Придніпровська низовина (50 - 170 м), яка південніше переходить у Причорноморську низовину (20 - 100 м), а на північному сході – у Приазовську височину (до 324 м). Уздовж узбережжя простягаються довгі піщані коси. Область багата на поклади рудних корисних копалин, зокрема залізних та марганцевих руд. Промислове значення мають родовища будівельних матеріалів: сірих та червоних гранітів, талько-магнезитів, вогнетривких глин, вапняків, пісковиків. Виявлено родовища бурого вугілля, графітів, каолінів. Є лікувальні грязі та мінеральні води. Клімат помірно-континентальний з малосніжною, порівняно холодною зимою (-5,4° у січні) та жарким посушливим літом (від 22,6° до 23,5° у липні, абсолютний максимум +45°). Опадів 350-470 мм на рік, найбільше опадів у весняно-літній період. Річок довжиною понад 10 км - 78, головна з них – Дніпро. До його басейну належать Кінська і Гайчур, до басейну Азовського моря – Молочна, Обитічна, Берда. На території області 846 ставків, 27 водосховищ, частина Каховського водосховища, 2 800 артезіанських свердловин. Ґрунти переважно чорноземні (75% площі області), на півдні – південні, подекуди солонцюваті, на півночі – звичайні чорноземи. На 10% площі області – переважно солонцюваті каштанові і темно-каштанові (південь і південний захід). В заплавах річок, на косах – солончакові ґрунти. Природна степова рослинність займає 3-4% площі області. Площа лісів – 108 тис. га, у тому числі 32,3 тис. га – штучно насаджених (ясен, клен, дуб, тополя, біла акація, сосна кримська, гледичія). Тваринний світ досить різноманітний – 226 видів, у тому числі ссавців – 24, птахів – 150, земноводних – 8, плазунів – 8, риб – 36. Несприятливі природні явища: лінійний розмив і площинний змив, зсуви вздовж Дніпра, абразійно-денудаційні процеси на берегах Каховського водосховища, суфозійно-просадочні явища на рівнині, оглеєння та засолення ґрунтів, у тому числі вторинне заболочування і підтоплення на зрошуваних землях, абразія морських берегів, утворення пересипів та кіс, суховії та пилові бурі. Меліоративні заходи: насадження лісосмуг, протиерозійні роботи. В області 343 території та об'єкти природно-заповідного фонду, з них державного значення: філія природного заповідника, 10 заказників, 7 пам'яток природи, парк-пам'ятка садово-паркового мистецтва, регіональний ландшафтний парк, 3 заповідні урочища.</p>
<p><b>Історична довідка</b></p>
<p>Район дніпровських порогів заселено з часів кам'яного віку. У IV ст. до н.е. на місці Кам'янського городища існувала столиця могутнього Скіфського царства. Потім на ці землі ходили кочові племена сарматів, гунів, аварів, угрів, печенігів, половців. З ХІІІ ст. тут оселилися татари і територія області підпала під владу спочатку золотоординських, а потім кримських ханів. Але вже в XVI ст. на острові Хортиця виникає перша козацька Січ. Відтоді і аж до кінця XVIІІ ст. запорозькі степи стають ареною боротьби між українськими козаками і татарами. Після включення запорозьких земель до складу Російської імперії та ліквідації Січі на березі Дніпра зростає місто Олександрівськ (сучасне Запоріжжя). Територія області тоді була поділена між Катеринославською і Таврійською губерніями. Новий імпульс розвитку Запорозький край одержав у другій половині XIX ст. Формування Запорозької промислової зони проходило за активної участі західного, особливо німецького капіталу. На сьогодні область стала одним з найбільших промислових центрів України, тут створено потужний металургійний комплекс.</p>
