<p>Сьогодні неможливо уявити життя без електроенергії. Щодня ми користуємося побутовими приладами, що роблять наше життя цікавішим і комфортнішим. Відтак, значна частина електричної енергії споживається населенням. Та найбільше її використовується в промисловості та транспорті. Енергетичні потреби нашого міста задовольняють ТЕС, ТЕЦ і ГЕС.</p>
<p>Теплоелектростанції, спалюючи вугілля, газ, мазут, перетворюють теплову енергію в електричну. Теплоелектроцентралі, окрім електроенергії, подають споживачам гарячу воду та забезпечують роботу систем центрального опалення.</p>
<p>ТЕС і ТЕЦ викидають в атмосферу велику кількість шкідливих речовин. Тому розміщення їх поблизу населених пунктів є серйозною проблемою.</p>
<p>Гідравлічні електростанції використовують енергію води, що обертає турбіни, які виробляють електроенергію. Хоча ГЕС не забруднюють довкілля, як ТЕС і ТЕЦ, але їх будівництво супроводжується спорудженням водосховищ, якими часто затоплюються родючі землі.</p>
<p>Електрична енергія доставляється до споживачів за допомогою ліній електропередач. Утім, під час транспортування неминучі її втрати. Тому енергогенеруючі потужності, як правило, споруджуються поблизу споживачів (міста, великі промислові підприємства).</p>
