<p>Австралія &ndash; найменший континент планети. Віддаленість та ізольованість зумовили незвичайність природи материка і стали першопричиною того, що він був відкритий для світу пізніше за всі інші. Лише в середині XVII ст. голландський мореплавець Абель Тасман, обігнувши невідому землю з півдня, довів, що Австралія &ndash; окремий материк, а не частина Антарктиди.</p>
<p>Вирішальну роль у дослідженні Австралії відіграли європейці: голландські, англійські експедиції доклали великих зусиль для цього. Освоєння Австралії почалося у XVIII ст. англійцями, втім довгий час нова колонія використовувалась як місце каторги та заслання. Лише у першій половині XIX ст. сюди спрямувався великий потік переселенців &ndash;шукачів золота та нових земель, що прискорило освоєння значних обширів континенту.</p>
<p>Саме європейці докорінно змінили життя континенту. Прибуття сюди свого часу європейських колоністів із притаманними для них підприємливістю, сміливістю, кмітливістю вкупі з прогресивними навичками господарювання докорінно змінило долю континенту. Так Австралія стала країною переселенського капіталізму.</p>
<p>Австралія &ndash; єдиний континент, де розміщена одна країна Австралійський Союз.</p>
<p>Населення сучасної Австралії &ndash; понад 19 млн чоловік &ndash; складається з декількох груп. Близько 80% &ndash; це нащадки переселенців з Англії та Ірландії. Решта &ndash; вихідці з інших регіонів світу та корінні жителі &ndash; аборигени, що становлять близько 1% населення. Австралійські аборигени належать до австралоїдної раси. В Австралії досить чисельна (до 30 тис. чоловік) українська діаспора.</p>
<p>Сьогодні Австралійський Союз &ndash; це держава з розвиненою економікою і високими життєвими стандартами. Корисні копалини і сільськогосподарська продукція становлять до 70% вартості експорту країни. В країні видобуваються кам'яне вугілля, нафта, природний газ, залізні руди (3 місце в світі), боксити (1 місце в світі), цинк (2 місце в світі), руди свинцю (1 місце у світі), нікель і марганець, золото, срібло, алмази.</p>
<p>Найбільш розвинені електромашинобудівна, харчова, хімічна, поліграфічна промисловість. Сільське господарство теж є сучасною і високорозвиненою складовою господарства. Вирощування зернових культур, бавовнику, садівництво, виноградарство, тваринництво &ndash; галузі сільського господарства, що найбільш розвинені тут. Австралія є світовим лідером із поголів&lsquo;я овець та з виробництва та експорту вовни. Сильними є позиції країни в світовому виробництві та експорті пшениці, м&lsquo;яса, цукру, фруктів.</p>
<p>Промисловість зосереджена переважно в містах південно-східного узбережжя &ndash; найбільш заселеній частині континенту. У великих містах (Сідней, Мельбурн, Ньюкасл) знаходяться й найбільші порти.</p>
<p>Для Австралії, як країни з розвинутою промисловістю, характерний високий (до 90%) рівень урбанізації.</p>
<p>Австралія &ndash; країна з найбільшою часткою заповідних і природоохоронних територій.</p>
