<p>Музей народної архітектури та побуту України працює з 1976 р. У мальовничій місцевості між колишнім селом Пироговим та Голосіївським лісом просто неба зібрано більше трьохсот споруд, перевезених із різних куточків нашої країни. Ці споруди &mdash; хати, млини, комори, клуні, гамазеї, стайні, стодоли &mdash; дають уяву про життя українських селян сто &mdash; двісті років тому. Найціннішими експонатами є курна хата з Волині (16 ст.), хата з Черкащини, побудована дядьком Тараса Шевченка, дерев&rsquo;яні храми (XVII &mdash; XVIII ст.), церковно-парафіяльна школа з Черкащини (ХІХ ст.).</p>
<p>Територію музею поділено на зони, які представляють етнографічні регіони України. Це Середня Наддніпрянщина, Полтавщина і Слобожанщина, Полісся, Поділля, Карпати. Окрему групу експонатів утворюють вітряки. У відділі &laquo;Сучасне село&raquo; зібрано зразки сільських будинків 1960-70-х років.</p>
