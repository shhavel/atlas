<p><b>Українські землі під владою Литви та Польщі наприкінці 14 – в першій половині 16 ст.</b></p>
<p><b>План викладу</b></p>
<ol>
<li>Ліквідація українських удільних князівств.</li>
<li>Посилення польського впливу на українські землі.</li>
<li>Повстання литовсько-руської знаті на чолі із князем Свидригайлом.</li>
<li>Відновлення та остаточна ліквідація Київського та Волинського удільних князівств.</li>
<li>«Змова руських князів».</li>
</ol>
<p><b>Хронологія</b></p>
<p>1432–1435 рр. - Боротьба українських та білоруських князів на чолі з Свидригайлом за незалежність Білорусі та України від Польщі. Утворення “Великого князівства Руського”</p>
<p>1452 р. - Ліквідація Волинського удільного князівства</p>
<p>1455–1470 рр. - Князювання Семена Олельковича</p>
<p>1471 р. - Ліквідація Київського удільного князівства і перетворення його на воєводство</p>
<p>1481 р. - "Змова руських князів"</p>
<p>1508 р. - Виступ князя Михайла Глинського</p>
<p><b>Особистість</b></p>
<p>Свидригайло – син Ольґерда Ґедиміновича, молодший брат Ягайла. Після смерті Вітовта проголошений великим князем литовським. У 1432 р. внаслідок змови литовських і польських можновладців на чолі зі Сигізмундом Кейстутовичем Свидригайла усунено з великокнязівського престолу. Вів тривалу боротьбу зі Сигізмундом за владу у Великому князівстві Литовському, в якій його підтримували українські князі (відмовилися визнати верховенство Сигізмунда і, за твердженням літописця, посадили Свидригайла на «велике княжіння Руське»). У 1435 р. війська Свидригайла зазнали поразки від військ Сигізмунда у Вількомирській битві.</p>
<p><b>Основний виклад</b></p>
<p><b>1. Ліквідація українських удільних князівств</b></p>
<p>За правління Вітовта (1392–1430 рр.) багатьох литовських князів, які мали уділи в Русі-Україні, було позбавлено володінь.</p>
<p>Самостійність удільних князівств непокоїла великого князя. Задля утвердження та зміцнення своєї влади він докладав зусиль, щоб ліквідувати найбільші князівства, урівняти князів із боярством.</p>
<p>Ліквідація удільних князівств для князівської верстви означала обмеження їхніх прав.</p>
<p>Проти такої політики об'єдналися вітебський князь Свидригайло Ольґердович, сіверський князь Дмитро-Корибут Ольґердович, київський князь Володимир Ольґердович і подільський князь Федір Коріатович.</p>
<p>Ці князі були проти підпорядкування своїх земель новій Польсько-Литовській державі.</p>
<p>Протистояння переросло у воєнний конфлікт, у якому удільні князі зазнали поразки.</p>
<p>Землі Дмитра-Корибута Вітовт передав князю Федору Любартовичу, в якого перед тим було відібрано його волинську вотчину.</p>
<p>Не зміг утримати уділ і Федір Коріатович, який володарював на Поділлі після смерті своїх трьох братів. Цього князя Вітовт позбавив уділу теж у 1393 р.</p>
<p>Року 1394 р. він вигнав із Київської землі Володимра Ольґердовича й передав цей уділ його братові Скиргайлу.</p>
<p>Та володарював у Києві Скиргайло Ольґердович недовго: за літописним оповіданням, невдовзі його було отруєно. А в Києві утвердився князь Іван Ольгимунтович Гольшанський.</p>
<p>Отже, протягом 1393–1395 рр. позбавлені уділів були найзначніші князі.</p>
<p><b>Політика князя Вітовта, спрямована на ліквідацію самостійності найбільших уділів, завдала удару українській державності, позаяк саме удільні князівства втілювали державницьку ідею на землях Русі-України, що перебували у складі Великого князівства Литовського.</b></p>
<p><b>2. Посилення польського впливу на українські землі</b></p>
<p>Та хоч як опирався Вітовт Кревській унії, протидіяти посиленню польського впливу він не зміг.</p>
<p>Шукати підтримки в Польщі Вітовта змусила поразка в битві проти татар 1399 р. на річці Ворсклі.</p>
<p>За угодою, укладеною у Вільні в 1401 р., Вітовта було визнано довічним володарем Великого князівства Литовського, проте після смерті всі його землі мали би повернутися до складу Польщі.</p>
<p>Так було відновлено умови Кревської унії. Щоправда Вітовт із часом повернув собі колишню славу. Особливо помітно зріс його авторитет після Ґрюнвальдської битви, де було завдано нищівного удару лицарям-тевтонам (1410 р.).</p>
<p>Перемога в Ґрюнвальдській битві змусила польських можновладців згодилися на значні поступки литовцям. Це вплинуло й на долю українських земель.</p>
<p>Року 1411 польський король Ягайло передав Вітовтові в довічне володіння Західне Поділля.</p>
<p>Згідно із договором, укладеним  у 1412 р. в Любомлі Угорщина відмовилася на користь Польщі й Литви від своїх претензій на Галичину й Поділля. За угодою володіти цими українськими землями могли  не тільки поляки, а й литовці.</p>
<p><b>Городельська унія</b></p>
<p>Зміни в польсько-литовських відносинах було закріплено в жовтні 1413 р. на спільному сеймі у місті Городлі.</p>
<p>Тоді було схвалено Городельську унію, яка ще раз підтверджувала польсько-литовське зближення, водночас проголошуючи збереження великокнязівського столу в Литві.</p>
<p>Тобто за Великим князівством Литовським було закріплено певні державні права, хоча й під зверхністю польського короля.</p>
<p>Для українських земель нова польсько-литовська угода мала небажаний результат: вона, зокрема, передбачала призначення на вищі урядові посади Великого князівства Литовського тільки литовців-католиків, що значно обмежувало права православної української знаті, яка для досягнення державних посад мусила зрікатися батьківської віри, а відтак – і національності.</p>
<p><b>3. Повстання литовсько-руської знаті на чолі із князем Свидригайлом</b></p>
<p>Після смерті Вітовта 1430 р. великим князем литовським було проголошено князя Свидригайла Ольґердовича.</p>
<p>Він значно активніше за свого попередника почав здійснювати політику, спрямовану на розрив унії з Польщею і здобуття Великим князівством Литовським незалежності.</p>
<p>У відповідь Польща, яка взагалі воліла не мати великого князя литовського, розпочала воєнні дії.</p>
<p>Орієнтація Свидригайла на українську та білоруську знать спричинила невдоволення литовців, і за підтримки Польщі великим князем литовським було проголошено брата Вітовта – Сигізмунда.</p>
<p>Усунення Свидригайла від влади 1432 р. обурило прихильників князя.</p>
<p>Вони відмовилися визнавати владу Сигізмунда, який відновив унію з Польщею.</p>
<p>За словами літописця, «князі руські й бояри посадили князя Свидригайла на Велике княжіння Руське».</p>
<p>Сучасники цю подію сприйняли як поділ Великого князівства Литовського на дві держави – литовську й руську.</p>
<p>До складу останньої, дослідники часом називають її Українсько-білоруською державою, ввійшли Київщина, Чернігово-Сіверщина, Волинь, Східне Поділля, Смоленщина, Вітебщина та Полоцька земля.</p>
<p>Протягом кількох наступних років польські, а також литовські можновладці, котрі орієнтувалися на Польщу, намагалися силою зброї скорити Свидригайла й повернути руські землі під владу великого князя литовського.</p>
<p>Подією, що визначила долю повстання Свидригайла, була битва під Вількомиром (нині місто Укмерге в Литві).</p>
<p>Січа під Вількомиром відбулася у 1435 р.</p>
<p>У тій битві зійшлися армія великого князя литовського Сигізмунда, посилена польськими загонами, та військо Свидригайла, який очолив українсько-білоруську знать у боротьбі за власні права.</p>
<p>Сили Свидригайла зазнали тяжкої поразки.</p>
<p><b>Повстання Великого князівства Руського проти Польщі та пропольськи й прокатолицьки налаштованої литовської родової знаті після невдалої битви не мало шансів на перемогу.</b></p>
<p><b>4. Відновлення та остаточна ліквідація Київського та Волинського удільних князівств</b></p>
<p>Втім, іще майже 100 років представники української аристократії чинили опір зазіханням литовських можновладців-католиків і Польщі.</p>
<p>Так, у 1440 р. волинські князі Іван та Олександр Чорторийські організували змову і вбили великого князя литовського Сигізмунда.</p>
<p>Одразу ж потому на українських землях спалахнули повстання проти Литви.</p>
<p>Вони набули такої сили та розмаху, що литовські можновладці мусили відновити удільні Київське й Волинське князівства. Київським князем став Олелько (Олександр), син усунутого Вітовтом київського князя Володимира Ольґердовича, волинським – Свидригайло.</p>
<p><b>Олельковичі</b></p>
<p>Олелько Володимирович (1441–1454 рр.) та його син Семен Олелькович (1455–1470 рр.) продовжували на київському столі політику Володимира Ольґердовича.</p>
<p>Окрім Київщини, Переяславщини та Брацлавщини, володіння Олельковичів поширилися на Чернігово-Сіверську землю.</p>
<p>Чимало було зроблено для обороноздатності Київської землі, зокрема поновлено укріплення порубіжних замків – Любеча, Остра, Канева, Черкас, Звенигорода тощо.</p>
<p>Розгорнулися роботи з реставрації київських храмів: церкви Спаса на Берестові, Успенського собору Києво-Печерського монастиря.</p>
<p><b>Одначе зміцнення українських князівств суперечило політиці Литви й Польщі. Саме тому відновлені князівства знову було ліквідовано: Волинське 1452 р., по смерті Свидригайла, а Київське – 1471 р., по смерті Семена Олельковича.</b></p>
<p><b>Землі ліквідованих князівств було передано литовським намісникам, чим фактично встановлювалося панування чужинців.</b></p>
<p><b>5. «Змова руських князів»</b></p>
<p>Ліквідація удільних князівств викликала протести руських князів.</p>
<p>Року 1481 нащадки Володимира Ольґердовича Михайло Олелькович, Федір Бельський та Іван Гольшанський змовилися усунути від влади великого князя литовського Казимира, який був водночас і польським королем, а натомість поставити на великокнязівський стіл Михайла Олельковича.</p>
<p>Проте змову було викрито. Страта Олельковича-молодшого поставила останню крапку в долі Київського удільного князівства, бо відтоді, як писав літописець, «в Києві перестали бути князі, а замість князів стали воєводи».</p>
<p>Наступною й, власне, останньою спробою відновити незалежність українських земель силою зброї з боку князів було повстання Михайла Глинського 1508 р., але й воно зазнало невдачі.</p>
<p>Отже, спроби української аристократії зберегти українську державність не мали успіху. Ліквідація удільних князівств для князівської верстви означала втрату державницького статусу, носієм якого вона виступала.</p>
<p>Впродовж XV – початку XVII ст. князі намагалися перешкоджати закріпленню на важливих посадах, урядах, як тоді казали нетитулованої знаті.</p>
<p>Із посиленням польського впливу з-поміж претендентів на посади перевагу мали, особливо в коронних землях, католики.</p>
<p>Ця обставина змушувала переходити в католицьку релігію князівські родини. Сприяли цьому і змішані шлюби з представниками польських магнатських родин.</p>
<p>Так українські та білоруські землі поступово втрачали князівську верству.</p>
<p>А без національної знаті, здатної обіймати державні посади, тобто представляти собою державу, уривалися державотворчі традиції.</p>
