<p>Антарктида лежить у зоні антарктичних пустель. Через суворий клімат більша частина материка позбавлена рослинного покриву і тваринного світу. Це найхолодніший материк планети з дуже низькими температурами та невеликою кількістю опадів. Тут зареєстрована найнижча температура на планеті (&ndash; 89,2&deg;С, станція Восток). Через льодовий покрив, що відбиває більшу частину сонячного світла, та довгу полярну ніч, коли сонячне тепло взагалі не надходить на поверхню, в Антарктиді сформувався найсуворіший клімат на Землі. У внутрішній частині Антарктиди сформувалась область постійного високого тиску з морозною без опадів погодою. Звідси холодне повітря стікає до країв материка, формуючи стокові вітри.</p>
<p>Клімат узбережних частин материка більш м'який завдяки впливу порівняно теплих морських повітряних мас. На окраїнах Антарктиди є місця, вільні від льодового покриву, в яких можна зустріти небагату рослинність: лишайники, мохи і навіть деякі види квіткових рослини.</p>
<p>Видовий склад тварин також небагатий. Пінгвіни, баклани та деякі інші птахи живуть тут колоніями. У прибережних водах водяться сині кити, тюлені, морські леопарди.</p>
<p>Через суворий клімат в Антарктиді немає постійних жителів. Раніше тут будували зимівки мисливці-промисловики, але зараз на континенті живуть переважно дослідники, науковці і співробітники наукових станцій.</p>
<p>З огляду на виняткову унікальність континенту Міжнародним договором про Антарктиду 1959 року заборонені будь-які територіальні зазіхання та гарантовано свободу наукових досліджень. Антарктида є фактично великим науковим полігоном Землі. Серед двох десятків полярних станцій континенту є й українська Академік Вернадський. З 1996 року тут майорить державний прапор України.</p>
<p>Останнім часом серед заможних мандрівників набуває популярності антарктичний туризм. Неповторна антарктична краса приваблює сюди тисячі туристів щороку.</p>
