<p><b>Античні міста-колонії у Північному Причорномор’ї</b></p>
<p><b>План викладу</b></p>
<ol>
<li>Причини грецької колонізації.</li>
<li>Найголовніші міста-колонії. Духовне життя.</li>
<li>Державне життя. Господарство.</li>
<li>Боспорське царство.</li>
<li>Занепад грецьких міст-держав Північного Причорномор’я.</li>
</ol>
<p><b>Хронологія</b></p>
<p>7–5 ст. до н.е. - Заснування античних міст — Ольвії, Тіри, Феодосії, Пантікапея, Фанагорії, Херсонеса, Керкінітиди</p>
<p>480–438 рр. до н.е. - Об’єднання античних міст і утворення Боспорського царства</p>
<p><b>Основні поняття та терміни</b></p>
<p>Колонізація – заселення та освоєння вільної території; а також: загарбання якоїсь країни або краю, що супроводжується визиском, підкоренням, а часом і винищенням місцевого населення.</p>
<p><b>1. Причини грецької колонізації</b></p>
<p>Появу перших грецьких поселень у Північному Причорномор’ї історики відносять до середини 7 ст. до н. е.</p>
<p>Отож, грецькі колонії на узбережжі Чорного моря – то, власне, міста переселенців-греків на вільних, незайманих землях. До переселення на чужину греків спонукали різні причини:</p>
<ul>
<li>прагнення до збагачення через розвиток торгівлі: на нових землях переселенці сподівалися закладати міста – своєрідні торговельні бази, через які прагнули збувати у віддалені землі вироби грецьких майстрів;</li>
<li>пошук джерел сировини для ремісничої діяльності греків, адже Греція – гірська країна, тож їй притаманні малоземелля та обмеженість корисних копалин, інших природних багатств;</li>
<li>втеча від злиднів на батьківщині.</li>
</ul>
<p>У колонізації Північного Причорномор’я велику роль відіграло грецьке місто Мілет.</p>
<p><b>2. Найголовніші міста-колонії</b></p>
<p>Першою грецькою колонією на півдні України вважають поселення на острові Березань неподалік сучасного міста Очакова Миколаївської області. Мілетяни почали облаштовувати його в середині 7 ст. до н. е. Історики припускають, що те поселення називалося Борисфенідою (від грецької назви Дніпра – Борисфен).</p>
<p>Протягом 6–5 ст. до н. е. грецькі переселенці опанували всім північним узбережжям Чорного моря. Їхні міста скупчувалися в основному в чотирьох регіонах – у Південному Побужжі, Подністров’ї, на Керченському півострові та на Південно-західному березі Криму.</p>
<p>Тіра – біля гирла річки Тірас (Дністер), на місці сучасного Білгорода-Дністровського;</p>
<p>Ольвія – на правому березі Буго-Дніпровського лиману (біля сучасного села Парутине Миколаївської області);</p>
<p>Пантікапей – на Керченському півострові, на місці нинішньої Керчі;</p>
<p>Херсонес – в околицях сучасного Севастополя;</p>
<p>Керкінітида –  на березі Каламітської затоки, на місці сучасної Євпаторії.</p>
<p><b>Забудова грецьких колоній</b></p>
<p>Кожне грецьке місто на узбережжі Чорного моря забудовувалося за планом і відповідало законам містобудування материкової Греції.</p>
<p>Усі великі міста були оточені міцними оборонними мурами з вежами та мали укріплені гавані.</p>
<p>Усередині вони поділялися на квартали.</p>
<p>У центрі міста розташовувалася головна площа – агора, поряд із нею – священне місце із храмами – теменос.</p>
<p>Навколо агори споруджували важливі громадські споруди. У деяких містах їх розташовували на укріпленому пагорбі – акрополі.</p>
<p>Будинки зводили з каменю, стіни тинькували, дах накривали черепицею. Місцевою особливістю північночорноморських міст були підвальні житлові приміщення.</p>
<p>Уздовж вулиць прокладали каналізаційні труби. Були в грецьких містах і водогони.</p>
<p>Кожне місто мало сільськогосподарську округу – хору. Хори складалися з невеличких поселень або й містечок, мешканці яких жили з городництва та садівництва, вирощуючи сільськогосподарську продукцію на спродаж.</p>
<p><b>3. Державне життя</b></p>
<p>Державне життя античних міст Північного Причорномор’я було таким самим, як і в Греції.</p>
<p>Разом із хорою кожне місто являло собою окрему державу-поліс. Чорноморські міста-колонії зберігали цілковиту незалежність щодо тих грецьких міст, переселенці з яких їх закладали.</p>
<p>При цьому зв’язки із батьківщиною ніколи не розривалися: саме з нею переселенці торгували, брали участь у культурному житті Греції тощо.</p>
<p>За устроєм грецькі поліси в Північному Причорномор’ї були рабовласницькими демократичними чи аристократичними республіками.</p>
<p>Отож, найвищу владу в них зазвичай мали народні збори і ради, до складу яких входили найповажніші громадяни. Рада готувала проекти різних постанов.</p>
<p>Народні збори їх схвалювали, а втілювати в життя були покликані обрані на певний термін службовці – архонти, стратеги тощо.</p>
<p><b>Господарство</b></p>
<p>Самостійне існування грецьких полісів Північного Причорномор’я ґрунтувалося на тому, що кожен із них сам себе забезпечував усім необхідним для життя.</p>
<p>Провідними заняттями колоністів були вирощування зерна, винограду, городини, рибальство й переробка риби, скотарство.</p>
<p>Високого рівня досягло ремісниче виробництво – металообробка, гончарство, ткацтво, виготовлення виробів зі скла, дерева, кістки.</p>
<p>Великої слави зажили грецькі майстри-ювеліри: це вони виготовляли дивовижної краси прикраси на замовлення скіфських вельмож, зокрема й славнозвісну пектораль скіфського царя.</p>
<p>У грецьких містах вирувала торгівля. Основними товарами, що вивозилися до Грецiї, були збіжжя, худоба, шкури, хутро, солона риба, сіль, раби.</p>
<p>Натомість із Греції завозилися металеві вироби, зброя, тканини, коштовні прикраси, посуд, прянощі, оливкова олія та вина.</p>
<p>Греки підтримували постійні контакти із місцевим населенням, торгуючи також i з ним. У кожному грецькому мiстi-колонiї карбували власну монету.</p>
<p><b>Духовне життя</b></p>
<p>Найшанованішим із божеств у Північному Причорномор’ї був Аполлон. Грецькі переселенці вірили, що саме він є заступником колоністів. Тому до нього зверталися, вирушаючи в дорогу, під час тривалої морської подорожі, обираючи місце для майбутньої колонії тощо. Північнопричорноморські греки пошановували Аполлона іменами Лікар (у значенні «Рятівник»), Дельфіній.</p>
<p>Культи відправлялись у капищах, храмах, на вівтарях та й просто у житлових будинках.</p>
<p>Про неабияку освіченість колоністів свідчить велика кількість знахідок із різноманітними написами на речах – посвятами, побажаннями, іменами і навіть шкільними вправами, а також листів, вирізьблених на свинцевих пластинках.</p>
<p>Традиційно греки дбали про фізичну досконалість. Різнобічну освіту надавали, зокрема, гімнасії. Залишки такого навчального закладу пощастило знайти в Ольвії.</p>
<p>Як і скрізь в Елладі, у причорноморських містах-колоніях відбувалися різноманітні змагання – для спортсменів, поетів, музикантів.</p>
<p>Багато прихильників мали Ахіллеї – спортивні змагання, що їх проводила Ольвія. У них брали участь не лише колоністи Причорномор’я, а й греки з Еллади.</p>
<p>В колоніях Північного Причорномор’я відбувалися й театральні вистави.</p>
<p>Різноманітні писемні джерела засвідчують, що колоністи мали своїх драматургів, але добре знали й літературні надбання материкової Греції.</p>
<p><b>4. Боспорське царство</b></p>
<p>Одним із центрів грецької колонізації в Північному Причорномор’ї був Керченський півострів.</p>
<p>Обабіч Керченської протоки, яку греки називали Боспором Кіммерійським, від 7 ст. до н. е. існувало багато держав-полісів, як-от: Пантікапей, Німфей, Мірмекій, Тірітака, Фанагорія тощо.</p>
<p>Близько 480 р. до н. е. там виникло Боспорське царство, що об’єднало більш як 20 грецьких міст.</p>
<p>До складу Боспорської держави ввійшли також сільськогосподарські райони Криму та Кубані, населені місцевими племенами. Столицею держави став Пантікапей. Боспорською державою правили царі.</p>
<p>За  часів  найвищого  піднесення Боспорської держави (4 ст. до н. е.) її територія обіймала Керченський і Таманський півострови, Східне Приазов’я, пониззя Кубані, а також дельту Дону. Крім греків-переселенців там жили численні місцеві племена.</p>
<p>З-поміж причин, що спонукали грецькі міста-поліси до об’єднання, дослідники називають передусім загрозу завоювання войовничими скіфами.</p>
<p>За часів розквіту Боспорське царство було основним постачальником хліба у міста Причорномор’я та Грецію. Головним торговельним партнером боспоритян стали Афіни.</p>
<p>Від другої половини 2 ст. до н. е. становище Боспорської держави почало погіршуватись. Зростала загроза з боку скіфської держави у Криму.</p>
<p>Непевний у своїх силах, боспорський цар Перісад V близько 107 р. до н. е. передав владу понтійському цареві Мітридатові VІ Євпатору (Понт - царство в Малій Азії).</p>
<p>Під час переговорів про передачу влади на Боспорі спалахнуло повстання скіфів під проводом Савмака.</p>
<p>Повстанці вбили Перісада, проголосивши царем свого ватажка. Та через рік, покаравши заколотників, Мітридат VІ приєднав Боспор до своїх володінь.</p>
<p>Щоправда, це не додало сили ні Боспорському, ні Понтійському царствам, на які зазіхали римські володарі. Невдовзі Боспорська держава потрапила під зверхність Риму.</p>
<p>Проіснувала Боспорська держава до другої половини 4 ст., переживши кілька періодів піднесення. Щоправда, колишньої величі досягнуто не було. Втрачаючи сили в колотнечах, вона, врешті-решт, упала під натиском гунів.</p>
<p><b>5. Занепад грецьких міст-держав Північного Причорномор’я</b></p>
<p>Історія Боспорського царства яскраво засвідчує існування двох періодів в історії античних міст-держав у Північному Причорномор’ї.</p>
<p>Перший історики називають грецьким (він тривав од 7 до 1 ст. до н. е.), другий – римським (від 1 ст. до н. е. до 3 ст. н. е.).</p>
<p>Період залежності, як це зазвичай трапляється в історії, не був щасливим для грецьких міст.</p>
<p>З кожним роком вони втрачали свої сили й багатства, потерпаючи як від наступу варварів, так і від внутрішніх чвар і розбрату.</p>
<p>За 70-х рр. 4 ст. майже всі античні держави Північного Причорномор’я занепали. Вціліли лише Херсонес і Пантікапей, які, потрапивши під владу Візантійської імперії, опинилися під її захистом.</p>
