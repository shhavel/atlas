<p><b>РОЗВИТОК ЛІТЕРАТУРИ, МУЗИКИ, АРХІТЕКТУРИ, ОБРАЗОТВОРЧОГО МИСТЕЦТВА В УКРАЇНІ У ДРУГІЙ ПОЛОВИНІ XVI – ПЕРШІЙ ПОЛОВИНІ XVII ст.</b></p>
<p><b>ЗАСАДНИЧІ ТЕЗИ</b></p>
<p>Полемічна література - дзеркало духовного життя та ідейних шукань українських просвітителів наприкінці XVI – першої половини XVII ст.</p>
<p><b>ХРОНОЛОГІЯ ПОДІЙ</b></p>
<p>1577 р. - У Вільні вийшла друком книга "Про єдність церкви Божої" Петра Скарги.</p>
<p>1572-1629 рр. - Будівництво ансамблю Успенської церкви у Львові.</p>
<p>1580 р. - Завершення будівництва палацу Костянтина Корнякта у Львові.</p>
<p>1587 р. - В Острозі видано книжку Герасима Смотрицького. До неї ввійшли два трактати: "Ключ царства небесного" та "Календар римський новий".</p>
<p>1588-1616 рр. - Діяльність письменника, культурного та громадського діяча Івана Вишенського.</p>
<p>1595 р. - Спорудження у Львові костелу бенедиктинок (архітектор Петро Римлянин).</p>
<p>1609-1615 рр. - Спорудження у Львові каплиці Боїмів.</p>
<p>1619 р. - Будівництво каплиці Камп’янів у Львові (архітектори Павло Римлянин і Войтех Капінос).</p>
<p><b>ОСОБИСТІСТЬ</b></p>
<p>Про Івана Вишенського залишилось надзвичайно мало відомостей. Відомо, що народився він у містечку Судовій Вишні на Львівщині, на що й вказує  придбане ним прізвище. Ім'я Іван - теж набуток пізніших літ: так звали Вишенського в чернецтві. Не менше таємниць і навколо освіти письменника. Взявшись за перо, він доклав зусиль, аби розкритикувати тогочасне європейське шкільне й університетське навчання, віднісши їх разом з іншими завоюваннями цивілізації до "латинських прелестей". Тим часом дослідники певні, що сам Вишенський пройшов латинський вишкіл, навчаючись, можливо, в єзуїтському колегіумі. Вчені не відкидають також зв’язків Вишенського із реформаційними течіями. Щоправда, про тривалість і характер тих зв’язків нічого не відомо. Ймовірно, вони визначались пошуками істини, яка не давала спокою пристрасній душі Вишенського. Втім, пов'язавши себе з православ’ям, Іван не уникав суперечностей. І не лише ідея унії не давала йому спокою: терзали стосунки із львівськими братчиками, з якими спочатку був у мирі, а згодом - сперечався; не прижився надовго і в Острозі під опікою князя Костянтина. Зрештою, він дедалі більше схилявся до усамітненого життя. У 80-х роках переселився на Афон (півострів в Егейському морі, де віддавна розташовувався авторитетний православний монастир). З Афону надсилав на Батьківщину особливі листи - послання, написані на зразок послань апостола Павла. Протягом 1604-1606 рр. жив в Україні, проте повернувся знову на Афон, де й помер.</p>
<p><b>УСНА НАРОДНА ТВОРЧІСТЬ, РОЗВИТОК ЛІТЕРАТУРИ</b></p>
<p>На XVI – XVII ст. випав розквіт українського епосу, дум, балад, історичних пісень, якими український народ відгукувався на нові умови свого історичного розвитку.</p>
<p>Творцями й виконавцями дум та історичних пісень були кобзарі, бандуристи, лірники.</p>
<p>Під впливом ідей гуманізму і Реформації українське письменство XVI – XVII ст. дедалі ширше використовувало мистецькі засоби фольклору. Водночас книжні традиції проникали в усну народну творчість. Такий взаємовплив пожвавив розвиток української літератури, збагатив її новими жанрами й формами, сприяв розвитку літературних родів, зокрема драми й лірики.</p>
<p>Іншою важливою особливістю розвитку української літератури була поява латино- і польськомовних творів, у яких найбільше втілилися ідеї західноєвропейського мистецтва. Так, латиномовна та польськомовна українська поезія була здебільшого світською за змістом і ґрунтувалася на мистецьких законах європейського Відродження. Серед діячів літератури тієї доби найвідоміші Севастян Кленович (бл. 1550-1602) - український латиномовний поет та Станіслав Оріховський-Роксолан (1513-1566) - оратор, письменник, публіцист.</p>
<p><b>Полемічна література</b></p>
<p>Численні публіцистичні твори, що стосувалися церковно-релігійного життя, зокрема проблеми унії православної і католицької церков. Полемічні трактати писали як прихильники, так і противники унії - тобто представники різних таборів, що брали участь у суспільній полеміці. Українські православні письменники-полемісти пристрасно обстоювали права рідної церкви, протидіяли насадженню католицизму й уніатства. Найвидатнішими полемістами були Іван Вишенський, Герасим Смотрицький, Мелетій Смотрицький, Стефан Зизаній, Іпатій Потій, Йов Борецький.</p>
<p><b>Літописи</b></p>
<p>Помітне місце в українському літописанні тих часів належало Густинському літопису, створеному у першій чверті XVII ст.</p>
<p><b>Драматична література й театр</b></p>
<p>У XVI – першій половині XVII ст. почала формуватися українська драматургія.</p>
<p>Щоправда, значних драматичних творів ще не було, хоча згадки про перші вистави датовано кінцем XVI ст. На початку XVII ст. набула поширення так звана шкільна драма.</p>
<p>У першій половині XVII ст. розвинувся український мандрівний ляльковий театр - вертеп.</p>
<p><b>АРХІТЕКТУРА ТА МІСТОБУДУВАННЯ</b></p>
<p>Старі міста, відбудовуючись, набували інших архітектурних рис. Невпізнанно змінилися, зокрема, Львів, Дрогобич, Острог.</p>
<p>Виникало багато нових міст. Серед них - Жовква, Броди, Станіслав (тепер Івано-Франківськ), Бережани, Тернопіль, що закладались як фортеці-резиденції магнатів.</p>
<p>Сприятливішими для появи нових міст були західноукраїнські землі, більш віддалені від кочового Степу.</p>
<p>На Київщині, Брацлавщині, Волині, які за тих часів потерпали від татарських та ногайських нападів, міста здебільшого зникали із заселенням давніх городищ, коли для будівництва міських укріплень використовувалися вали і рештки оборонних споруд минулих часів.</p>
<p>Містобудування XVI - першої половини XVII ст. зазнало відчутного впливу європейського Відродження. Особливо яскраво ренесансні риси втілено в західноукраїнських містах. Адже проекти забудови міст подекуди замовлялися архітекторами-європейцями. Деякі з архітекторів, чужинці за походженням, знайшли в Україні другу батьківщину і втілювали тут свої творчі задуми, поєднуючи набуті в Європі знання з місцевими традиціями.</p>
<p>Провідне місце в архітектурі Відродження належить світським будівлям - ратушам, замкам-палацам, житлам міщан. Унікальним зразком ренесансного будівництва став ансамбль львівських споруд: будівлі на площі Ринок - будинок Корнякта, Чорна кам’яниця, пам'ятки, пов’язані з львівським Успенським братством - Успенська церква, каплиця Трьох святителів, вежа Корнякта. Авторами цих проектів були Павло Римлянин, Войтех Капінос, Амброджо Прихильний, Петро Барбон та ін.</p>
<p><b>Оборонні споруди</b></p>
<p>Міські укріплення часто будували з дерева. Дерев'яна фортеця була неодмінною ознакою міста на землях Подніпров`я та Лівобережжя, де не існувало інших будівельних матеріалів. Дерев'яні захисні споруди мав, зокрема, тогочасний Київ.</p>
<p>В оборонній архітектурі застосовувалися й нові способи будівництва. Їхнє утвердження було пов’язане з появою нових видів вогнепальної зброї. По-іншому зводили захисні мури: вони стали нижчими, проте значно ширшими.</p>
<p>У XVI ст. внаслідок будівельних робіт нових обрисів набув славнозвісний Луцький замок.</p>
<p>Було перебудовано й замок в Острозі.</p>
<p>Протягом XVI - початку XVII ст. перебудовувалась і Камянець-Подільська фортеця. Її обклали каменем, звели нові вежі.</p>
<p>Слави нездоланних фортець у XVII ст. зажили замки-бастіони у Бродах та Бережанах. Фортеця Броди, споруджена в 1630-1635 рр., була потужним укріпленням, що мало вигляд п'ятикутного замку з п’ятьма бастіонами, який із західного боку поєднувався із міським укріпленням з десятьма бастіонами.</p>
<p>Будівництво замку в Бережанах було значно тривалішим. Розпочалося воно ще 1535 р. і здійснювалося за давньою (баштовою) системою. Згодом власники фортеці вирішили надати їй сучаснішого вигляду. Саме тому вежі-бастіони, споруджені в середині XVII ст., поєднувалися в ній з високими товстими мурами, характерними для давніших часів. Двох`ярусні галереї, мереживні навершя, тонке різьблення наближають замок до ренесансних палаців.</p>
<p>Замки у Збаражі, Золочеві й Підгір’ях поєднують риси оборонної архітектури з палацовою.</p>
<p>Потреби оборони враховувалися також під час будівництва культових споруд. Великі монастирі подекуди набували вигляду справжніх фортець, захищених міцними мурами і вежами-бастіонами.</p>
<p>Такими, зокрема, є Троїцький монастир у межиріччі під Острогом, Успенський Почаївський монастир.</p>