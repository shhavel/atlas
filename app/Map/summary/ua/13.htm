<p><b>Львівська область</b></p>
<p>Утворена 4 грудня 1939 року</p>
<p>Площа - 21,8 тис. кв. км, 3,6 % території України, 17 місце серед її областей</p>
<p>Адміністративний центр - м. Львів</p>
<p>Територія - 155 кв. км</p>
<p>Населення міста – 735,0 тис. жителів</p>
<p>Кількість адміністративних районів - 20</p>
<p>Міст - 44, у тому числі міст обласного підпорядкування - 9</p>
<p>Найбільші міста області: Львів, Стрий, Червоноград, Дрогобич, Борислав, Самбір, Трускавець, Новий Розділ</p>
<p>Селищ міського типу - 34</p>
<p>Сільських поселень - 1 850</p>
<p>Кількість населення – 2 549,9 тис. жителів (на 1.08.09 р.)</p>
<p>Густота населення - 117 жителів на 1 кв. км</p>
<p>Міське: 1 545,9 тис. жителів</p>
<p>Сільське: 1 003,9 тис. жителів</p>
<p>Національний склад: українці – 94,8%, росіяни – 3,6%, поляки – 0,7%</p>
<p><b>Загальні відомості</b></p>
<p>Лежить на крайньому заході у басейнах верхньої течії Західного Бугу та Дністра. Поверхня південної частини території області гірська із Вододільним хребтом (г. Пікуй, 1 408 м), Верхньодністровськими (750 м) та Сколівськими Бескидами (г. Парашка, 1 268 м). Північніше гори переходять у височину в Прикарпатті, терасовану в долині Дністра, та на горбогір’я – у Розточчя (397 м). Далі – Гологори (г. Камула, 471 м) та Вороняки (440 м) переходять у низинну поверхню Малого Полісся та Верхньосанської рівнини. На крайньому північному сході – Волинська височина. Надра області багаті на корисні копалини – нафту, природний газ (Передкарпатська газоносна область), кам'яне вугілля (Львівсько-Волинський кам'яновугільний басейн), торф. Є поклади калійної та кам'яної солей, сірки, джерела мінеральних вод і лікувальні грязі. Клімат помірно-континентальний з відносно теплою зимою (-3,9° у січні), з частими відлигами та теплим нежарким літом (+18,2°, +18,7° у липні), з великою кількістю хмарних і дощових днів. У Карпатах: -6,6° у січні, +16,0° у липні. Опадів у Малому Поліссі 640-740 мм, у Карпатах – до 1 000 мм на рік. Найбільша кількість опадів (60%) припадає на травень - вересень. Зливи у Карпатах призводять до катастрофічних паводків. Річок багато – 8 950, з них 216 понад 10 км завдовжки. Головна річка – Дністер з притоками Бистрицею, Стриєм, Свічею – належить до басейну Чорного моря. Західний Буг з Полтвою, Ратою та Вишнею – до басейну Балтійського моря. Є багато невеликих озер та 1 200 штучних водоймищ. По території області проходить Головний європейський вододіл. Серед зональних типів ґрунтів переважають сірі лісові, темно-сірі опідзолені, у північно-східній частині – чорноземи, в Карпатах – буроземи. В долинах річок – лучні, лучно-болотні, дернові та болотні ґрунти. Чверть області займають широколисті, мішані та хвойні ліси: на півночі – сосново-дубові, на Розточчі – буково-соснові та грабово-букові, на Подільській височині – буково-дубові та грабово-дубові, в Карпатах – дубово-буково-ялицеві. Фауна налічує 340 видів, з них ссавців – 75 видів, птахів – 199, земноводних – 15, риб – 47. Серед несприятливих природних процесів поширені: перезволоження, заболочування, лінійна та площинна ерозія, дефляція, карст у місцях залягання вапняків та гіпсів; у горах – ерозійні процеси, вивітрювання, зсуви, обвалювання, осипи, суфозія. Меліорації: протиерозійні заходи, відновлення лісів, контурне землеробство. В області 332 території та об'єкти природно-заповідного фонду, з них державного значення: природний заповідник, 2 національні природні парки, 9 заказників, 2 пам'ятки природи, 2 ботанічні сади, 2 дендро-парки, 6 парків-пам'яток садово-паркового мистецтва, 3 регіональні ландшафтні парки, 48 заповідних урочищ.</p>
<p><b>Історична довідка</b></p>
<p>Перші поселення людей на території області відносять до епохи пізнього палеоліту. Археологічні знахідки біля с. Висоцьке (Бродівський район) дали назву "висоцькій культурі". У 1199 р. Львівщина (Галичина) була приєднана до Волині князем Романом Мстиславичем. Князь та його син Данило зміцнили Галицько-Волинське князівство, було засновано багато нових міст. Саме тоді засновано місто Львів, назване на честь сина галицького князя Данила Романовича. Після розпаду князівства галицькі землі приєднано до Польщі (1349 р.), а у 1772 р. вони відійшли до Австрії. Після розпаду Австро-Угорщини у Східній Галичині було проголошено Західноукраїнську Народну Республіку (1918 р.). Невдовзі Львівщина була окупована Польщею. Упродовж міжвоєнного періоду Львівська земля стала одним з осередків національно-визвольної боротьби українського народу. У роки Другої світової війни тут формувалися частини Української повстанської армії, яка відстоювала ідею незалежності України. У здобутті Україною незалежності у 1991 р. Львівський регіон відіграв одну з провідних ролей.</p>
