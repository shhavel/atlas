<p>Київ &ndash; велике сучасне місто. З кожним роком воно стає все більшим і впорядкованішим. Але разом зі стрімким будівництвом все менше залишається зелених насаджень, природних водойм, вільних від забудови територій. Процес містобудування покликаний забезпечити сучасну інфраструктуру: дороги, житлові масиви, ефективну транспортну систему. Разом із тим постає необхідність максимально зберегти природні багатства міста, мінімізувати можливі наслідки від техногенного навантаження на природу.</p>
<p>Територія сучасного Києва &ndash; понад 800 км кв., з яких суцільна забудова становить лише 40 %. Решту займають зелені масиви (парки та сквери) і водоймища. У розрахунку на одного жителя площа зелених насаджень становить 214 м кв., що є одним із найвищих показників у світі.</p>
<p>Наше місто розташоване на межі лісової  та лісостепової природних зон і майже з усіх сторін оперезане значними лісовими масивами:  Святошинський ліс,Пуща-Водицький ліс, Конча-Заспа, Дарницький ліс, Голосіївський ліс. У Дарницькому лісі переважають сосна і береза. Ліси київського правобережжя сформовані переважно зі широколистяних і хвойних порід (дуб, граб, клен, липа, сосна, береза). Саме завдяки значним лісовим масивам повітря нашого міста значно чистіше, ніж повітря багатьох інших промислових центрів. У лісах навколо Києва мешкають багато тварин та птахів (заєць, козуля, їжак, чапля, сова). Втім, значна кількість тварин живе зовсім поруч із нами: в підвалах, міських парках, на дахах будинків. Більшість із них, безумовно, нам глибоко симпатичні та заслуговують на нашу допомогу (особливо в холодну пору року). Тому не зайвим буде пригостити дворового пса чи котика або зробити власноруч годівничку для синиці. Втім є такі &laquo;городяни&raquo;, що завдають нам багато клопоту. Такими, наприклад, є щури, що можуть переносити важкі хвороби, пошкоджувати комунікації і навіть нападати на людей.</p>
