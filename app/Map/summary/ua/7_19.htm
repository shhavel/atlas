<p><b>Політичний, соціальний устрій і господарське життя Київської Русі та Галицько-Волинської держави</b></p>
<p><b>План викладу</b></p>
<ol>
<li>Політичний устрій Київської Русі та Галицько-Волинської держави.</li>
<li>Соціальний устрій Київської Русі та Галицько-Волинської держави.</li>
<li>Форми землеволодіння.</li>
<li>Феодальні повинності.</li>
<li>Господарське життя.</li>
</ol>
<p><b>Основний виклад</b></p>
<p><b>1. Політичний устрій Київської Русі та Галицько-Волинської держави</b></p>
<p><b>Влада князя</b></p>
<p>Найбільшу владу і в Київській Русі, і в Галицько-Волинській державі мали князі.</p>
<p>Князі опікувалися законодавством і судочинством, керували військом, ухвалювали рішення про оборону країни, беручи безпосередню участь у воєнних походах.</p>
<p>Вони налагоджували відносини зі сусідніми державами, укладали мир або оголошували війну.</p>
<p>Отже, послуговуючись сучасною термінологією, кажемо, що князь на руських землях був головою держави; він уособлював спокійне, звичайне життя всього суспільства.</p>
<p>Князівську владу передавали від батька до сина, тобто вона була спадковою.</p>
<p>З усіх князів київський князь мав найбільшу владу; решта князів корилася йому як найстаршому, найавторитетнішому. Такі міжкнязівські відносини називають васалітетом, а форму державного правління – монархією.</p>
<p>Політичний устрій Київської Русі та Галицько-Волинського князівства дослідники визначають як монархо-федеративний.</p>
<p><b>Ради при князях</b></p>
<p>Крім князів, державну владу в руських землях здійснювали ради при князях, князівські з’їзди, віча.</p>
<p>За сильної князівської влади роль ради була формальною; відповідно, коли князівська влада була слабшою, рада здобувала більшу вагу.</p>
<p>Так, важливу роль відігравала боярська рада в Галицькому князівстві.</p>
<p>Проте, хоч би якими впливовими були боярські ради, вони воліли мати при собі нехай і слухняного, а все-таки князя.</p>
<p><b>З’їзди князів</b></p>
<p>Неабиякі повноваження мали князівські з’їзди. Їх збирали нерегулярно і далеко не всі рішення таких зібрань було втілено у життя, проте питання, що їх обговорювали на з'їздах, мали здебільшого загальнодержавне значення.</p>
<p>Особливо болючим питанням, що обговорювалося на князівських з’їздах, було питання захисту від половців. Тут князі виявляли рішучість і одностайність.</p>
<p><b>Віча</b></p>
<p>Збирали віча ще давні слов’яни. Давньослов'янські віча – це збори всієї громади для вирішення найважливіших питань її життя.</p>
<p>Віча ж часів Київської Русі та Галицько-Волинської держави, були зборами можновладців – впливових бояр, дружинників, заможного купецтва, і в цьому їхня відмінність від давніх віч.</p>
<p><b>2. Соціальний устрій Київської Русі та Галицько-Волинської держави</b></p>
<p><b>На верхівці соціальної піраміди руського суспільства були князі.</b></p>
<p>Князі обіймали найбільшу владу в державі.</p>
<p>Князем у руських землях міг бути лише представник родини Рюриковичів.</p>
<p>Головою держави і найвпливовішим князем був великий князь київський.</p>
<p>У столицях земель-князівств сиділи удільні князі. Кожне князівство, у свою чергу, поділялося на дрібні волості, якими теж правили князі.</p>
<p>Тільки син князя міг бути князем.</p>
<p><b>Крім князів, до панівних верств належали бояри.</b></p>
<p>Боярські роди формувалися з місцевої родоплемінної знаті, а також із впливових дружинників, які за військову службу отримували від князів земельні маєтки.</p>
<p>Разом із князями бояри становили правлячу верхівку держави, князівства.</p>
<p>Великі бояри ставали воєводами, тисяцькими, а малі – соцькими, десяцькими, тіунами (управителями маєтків), дворецькими тощо.</p>
<p><b>Привілейованою соціальною групою руського суспільства були дружинники – професійні вояки.</b></p>
<p>Вони брали участь не лише у воєнних походах, а й обіймали певні урядові посади.</p>
<p>За вірну службу князеві дружинники отримували грошову винагороду, а також землю.</p>
<p><b>До привілейованих станів відносять і духівництво.</b></p>
<p>Духівництво було найосвіченішою верствою тогочасного суспільства.</p>
<p>Духівництво поділялося на верхівку (митрополит, єпископи, ігумени монастирів) та рядових священнослужителів.</p>
<p>Помітну роль у житті відігравали ченці монастирів.</p>
<p><b>Середину суспільної піраміди посідали міська заможна верхівка, а також купці та ремісники.</b></p>
<p><b>На нижніх щаблях соціальної піраміди руського суспільства перебували: смерди, люди, закупи, рядовичі, челядь, наймити, холопи, ізгої.</b></p>
<p>Найчисленніша група тогочасного населення – селяни-смерди. Вони були особисто вільними, мали власне господарство, землю, мешкали в князівських селах і платили князеві данину.</p>
<p>Селян у писемних джерелах названо ще й просто «люди» – здебільшого мешканців сільських общин.</p>
<p>Якщо смерд через якісь обставини втрачав власне господарство, то він міг позичити гроші – «купу» у феодала, але цю позику мусив відробити. Отож, селянин, який працював «за купу» в господарстві пана, звався «закупом».</p>
<p>Відпрацювавши борг, такий тимчасово залежний селянин ставав вільним.</p>
<p>Різновидом закупів були й рядовичі, адже обставини перетворення смерда на закупа закріплювалися в договорі-ряді. Звідси й витлумачують назву «рядович».</p>
<p>До багатьох русичів застосовували назву «наймит», «челядин».</p>
<p>Якщо наймити працювали в умовах наймання, залишаючись особисто вільними, то челядь була невільною – її продавали, дарували, передавали у спадщину.</p>
<p>До челяді потрапляли здебільшого полонені.</p>
<p>У повній власності пана перебували й холопи.</p>
<p>Особливу групу населення становили ізгої. Так називали людей, які з різних причин випадали зі свого звичного середовища, втрачали з ним зв’язок.</p>
<p><b>3. Форми землеволодіння</b></p>
<p>Місце верств у суспільній піраміді визначалося великою мірою їхнім правом на землю.</p>
<p>Основними землевласниками тоді були князі.</p>
<p>Великий князь київський вважався головним власником землі.</p>
<p>Залежні від нього удільні князі володіли окремими землями.</p>
<p>Ще меншими територіями володіли волосні князі та бояри.</p>
<p>Значні земельні маєтності мала православна церква.</p>
<p>Крім земель, що перебували в приватній власності, лишалася, постійно скорочуючись, незначна частина земель, що ними володіли сільські громади.</p>
<p>Поступово склалося вотчинне землеволодіння, яке передбачало закріплення тих або тих територій за певною гілкою князівського роду.</p>
<p>Норми отчинного землеволодіння без кінця порушувалися силою зброї.</p>
<p><b>Дослідники стверджують, що в Київській Русі та Галицько-Волинській державі були дві основні форми феодального землеволодіння: умовне – помістя і безумовне – отчина.</b></p>
<p><b>Впродовж століть вони співіснували, хоча їх частка у різні історичні періоди була різною. У перші століття історії переважало помісне землеволодіння; за часів роздробленості – вотчинне.</b></p>
<p><b>4. Феодальні повинності</b></p>
<p>Тягар феодальних повинностей лягав на плечі селян.</p>
<p>Працюючи на землі землевласника, вони мусили або певний час працювати на феодала, або віддавати йому частину продуктів, вироблених у власному господарстві, чи сплачувати грошовий податок.</p>
<p>Інша форма повинностей – відробітки.</p>
<p>Крім того, сільське населення було змушене брати участь у будівництві міст та укріплень.</p>
<p><b>5. Господарське життя</b></p>
<p>Провідним заняттям руського населення було сільське господарство.</p>
<p>Чільне місце посідало рільництво.</p>
<p>Окрім жита й пшениці, руські селяни вирощували різноманітні овочі: капусту, ріпу, огірки, гарбузи, часник, моркву, буряки, цибулю.</p>
<p>Плекали наші предки й сади, віддаючи перевагу яблуням, грушам, сливам, вишням.</p>
<p>Важливою галуззю сільського господарства було тваринництво: русичі розводили велику рогату худобу, свиней, овець, коней. У сільськогосподарських роботах застосовували коней.</p>
<p>Значного поширення набули й сільськогосподарські промисли: мисливство, рибальство та бджільництво. За тих часів існували навіть окремі села, мешканці яких спеціалізувалися на певному промислі.</p>
<p>За підрахунками дослідників у 13 ст. в Київській Русі ремісники знали не менше 78 спеціальностей.</p>
<p>Провідною галуззю ремісничого виробництва був видобуток заліза.</p>
<p>Залізо руські майстри-металурги добували з болотяної руди, що її плавили в спеціальних сиродутних горнах.</p>
<p>Надзвичайного поширення набуло й залізоробне ремесло.</p>
<p>На 12–13 ст. припав розквіт склоробства.</p>
<p>Склоробні майстерні виготовляли матеріал для мозаїк – смальту, віконне скло, посуд, скляні браслети, персні, намиста, багато інших речей.</p>
<p>Поважною справою було й гончарство.</p>
<p>Крім названих, розвивалися й інші ремесла: обробка кістки, дерева й каменю, виготовлення цегли та вапна, кравецьке, шевське, обробка шкур, ткацьке тощо.</p>
<p>Щодо організації ремісничого виробництва, то дослідники зазначають, що за формою воно було отчинним, коли залежні ремісники працювали у маєтках землевласників, вільним і державним, коли організатором ремісничого виробництва виступала князівська влада.</p>
<p>Розвиток торгівлі був неможливий без обігу грошей.</p>
<p>Спершу на руських землях ходили карбовані гроші інших держав – здебільшого арабські та візантійські монети.</p>
<p>Першим почав карбувати власну монету Володимир Великий – срібники та златники.</p>
<p>Від середини 11 ст. набули поширення гроші у вигляді зливків срібла усталеної ваги та форми – гривні.</p>
<p>На наших теренах були відомі гривні двох видів – київські шестикутні та чернігівські плескаті.</p>
<p>Осередками ремесла й торгівлі за часів Київської Русі та Галицько-Волинської держави були міста.</p>
<p>За підрахунками вчених, на середину 13 ст. було щонайменше 54 міста в Київській землі, 75 – в Чернігівській, 28 – в Переяславській, 94 – у Волинській, 46 – в Галицькій.</p>
<p>До монгольської навали</p>
<ul>
<li>у Києві мешкало більше 50 тис.,</li>
<li>у Галичі та Чернігові не менше 35–40 тис.,</li>
<li>у Володимирі, Василеві жило близько 20 тис.,</li>
<li>Переяславі та Білгороді – близько 15 – 17 тис.,</li>
<li>Вишгороді – близько 12 тис.,</li>
<li>Новгород-Сіверському, Луцьку, Перемишлі, Любечі жило по 3–5 тис. жителів,</li>
<li>у більшості міст – від 300 до 1 тис. мешканців.</li>
</ul>
<p>Часом бурхливого народження міст дослідники називають другу половину 11–13 ст.</p>
