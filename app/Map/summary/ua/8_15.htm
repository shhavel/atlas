<p><b>УКРАЇНА В РОКИ ПРАВЛІННЯ ГЕТЬМАНА ІВАНА ВИГОВСЬКОГО</b></p>
<p><b>ЗАСАДНИЧІ ТЕЗИ</b></p>
<p>Іван Виговський - видатний державник, продовжувач політики Богдана Хмельницького, спрямованої на досягнення цілковитої незалежності української держави, на зміцнення її міжнародного авторитету.</p>
<p>Конотопська битва - приклад справедливої боротьби за визволення свого народу від іноземного панування, на захист власної незалежної держави.</p>
<p><b>ХРОНОЛОГІЯ ПОДІЙ</b></p>
<p>1657 р., 26 серпня - Старшинська козацька рада в Чигирині ухвалила до повноліття Ю.Хмельницького передати гетьманство І.Виговському.</p>
<p>1657 р., жовтень - Генеральна козацька рада в Корсуні визнала гетьманом І.Виговського.</p>
<p>1657 р., жовтень - Укладення І.Виговським союзу зі Швецією.</p>
<p>1658 р., травень - Розгром військом І.Виговського загонів антидержавної опозиції М.Пушкаря та Я.Барабаша під Полтавою.</p>
<p>1658 р., вересень - Укладення українсько-польського перемир'я в Гадячі. Закінчення Національно-визвольної війни.</p>
<p>1658-1659 рр. - Українсько-московська війна.</p>
<p>1659 р., 28 червня - Конотопська битва.</p>
<p><b>ПОСТАТЬ</b></p>
<p>Юрій Немирич - видатний державний та політичний діяч. Походив зі старовинної шляхетської родини на Київщині й належав до найбагатших аристократів Речі Посполитої. Отримав блискучу освіту, навчаючись в університетах Лейдена, Амстердама, Оксфорда й Кембриджа. Завершуючи навчання у Сорбонні, юнак видав у Парижі латинською мовою власний твір під назвою "Розвідка про Московитинську війну", у якому порівняв політичний устрій Московського царства і Речі Посполитої. На бік Богдана Хмельницького Немирич перейшов у липні 1657 р., за кілька тижнів до смерті гетьмана. Після обрання Виговського на гетьманство одразу став його помічником і порадником. Брав участь у підготовці документів Гадяцького договору. Відповідно до цього договору мав посісти місце канцлера Великого князівства Руського.</p>
<p><b>ОСОБИСТІСТЬ</b></p>
<p>Іван Виговський походив із старовинного роду української православної шляхти. Освіту набув у Києво-Могилянській академії. Знав кілька мов, зокрема латину. Національно-визвольна війна застала Виговського на польському боці - він був ротмістром кварцяного війська. Під час Жовтоводської битви потрапив до татарського полону. Тричі тікав, тричі його ловили ординці та, напевно, стратили б, якби не Богдан Хмельницький, який викупив Виговського з неволі. Незабаром став генеральним військовим писарем і найближчим сподвижником Хмельницького. Був упорядником реєстру 1649 р., співавтором багатьох універсалів і листів гетьмана. Протягом 1648 р. Виговський розбудував адміністративний і дипломатичний штаб Хмельницького, своєрідне міністерство зовнішніх і внутрішніх справ - Генеральну військову канцелярію. Очолюючи її аж до смерті гетьмана, незмінний генеральний писар був утаємничений у найсекретніші справи. Як писав один із сучасників, "...жоден полковник не знав, що думав Хмельницький, - один лише Виговський.". Виговський був гнучкішим, ніж Хмельницький, і це створювало додаткові можливості для дипломатичних комбінацій.</p>
<p><b>СТАНОВИЩЕ В УКРАЇНСЬКІЙ ДЕРЖАВІ ПІСЛЯ СМЕРТІ БОГДАНА ХМЕЛЬНИЦЬКОГО</b></p>
<p>Внутрішнє становище Української держави по смерті Хмельницького переважно зумовлювалося зовнішніми факторами.</p>
<ul>
<li>Розпалася спілка держав проти Речі Посполитої.</li>
<li>Трансильванія зазнала поразки.</li>
<li>Бранденбурзький правитель відокремив від Речі Посполитої Пруссію та остаточно об'єднав її з Бранденбургом.</li>
<li>Швеція, втягнута у війну проти Данії, вивела війська з Польщі й невдовзі уклала мирні угоди з Московією та Річчю Посполитою.</li>
<li>Польща, аби помститися українцям за принизливі поразки минулих літ, разом із Кримським ханством розпочала приготування до нової війни.</li>
<li>Вдався до наступу проти незалежності Української держави й царський уряд. Свідченням того стали "статі" ("пункти"), з викладом основних положень нового бачення російським престолом українсько-російських відносин, що їх привіз до Чигирина царський посол А.С.Матвєєв.</li>
</ul>
<p>У них, зокрема, йшлося про те, що</p>
<ul>
<li>1) у найбільших українських містах мають стояти царські воєводи з військом, утримуватись вони повинні за рахунок місцевого населення;</li>
<li>2) податки з оренди, доходів і млинів мають надходити до царської скарбниці;</li>
<li>3) кількість реєстрових козаків має бути скорочена до 10 – 40 тис. чол.;</li>
<li>4) надалі кандидатуру гетьмана слід узгоджувати з царем;</li>
<li>5) обраного київського митрополита обов’язково направляти на посвячення до московського патріарха тощо.</li>
</ul>
<p>Головною причиною зміни курсу Російської держави щодо України влітку 1657 р. було невдоволення московського уряду тим, що досі не встановлено реального контролю над територією Війська Запорозького, а українське керівництво послідовно ухиляється від виконання положень договору 1654 р. про обмеження міжнародних зносин гетьманського уряду та збирання податків у царську скарбницю.</p>
<p>На внутрішньому становищі Української держави позначилась і тривала війна.</p>
<p>Ситуація ускладнювалася поглибленням розбіжностей між прихильниками різних зовнішньополітичних орієнтацій, між правобережними та лівобережними полками.</p>
<p><b>ГЕТЬМАН І.ВИГОВСЬКИЙ, ЙОГО ЗОВНІШНЯ ТА ВНУТРІШНЯ ПОЛІТИКА</b></p>
<p><b>Обрання гетьманом Івана Виговського</b></p>
<p>Ще за життя Богдана Хмельницького, 5-11 квітня 1657 р., Старшинська рада внесла ухвалу про передачу влади після смерті гетьмана його 16-річному синові Юрію.</p>
<p>Втілення тієї ухвали в життя означало б запровадження спадкоємності гетьманської влади, тобто встановлення в Україні монархічної форми правління.</p>
<p>Одначе після смерті гетьмана Хмельницького ситуація змінилася. 23-26 серпня в Чигирині відбулася Старшинська рада, на якій гетьманом, до повноліття Юрася Хмельницького, було обрано генерального писаря Івана Виговського.</p>
<p><b>Зовнішня політика Івана Виговського</b></p>
<p>У зовнішньополітичній діяльності новообраний гетьман прагнув продовжувати політику Богдана Хмельницького, спрямовану на досягнення цілковитої незалежності Української держави та зміцнення її міжнародного авторитету.</p>
<p>Уже на Генеральну козацьку раду в Корсуні 25 жовтня 1657 р. прибули посли Швеції, Польщі, Австрії, Туреччини, Криму, Трансильванії, Молдавії, Валахії.</p>
<p>Там було остаточно оформлено договір зі Швецією. Він передбачав створення українсько-шведського військово-політичного союзу, який мав забезпечити незалежність і територіальну цілісність України.</p>
<p>Рада ухвалила також відновити союзи з Туреччиною і Кримським ханством та укласти перемир'я з Польщею.</p>
<p>Водночас гетьман Виговський намагався уникнути ускладнень у відносинах із Москвою.</p>
<p>До царя було відправлено посольство з повідомленням про обрання нового гетьмана.</p>
<p>У Москві довго зволікали з визнанням Виговського гетьманом, вимагаючи від нього багатьох поступок, насамперед введення до найбільших міст - Переяслава, Ніжина й Чернігова московських залог на чолі з воєводами.</p>
<p>Це дало б змогу Москві втручатися у внутрішні справи України та обмежило б її не залежність. Вимагалося також проведення повторних виборів за участю царських представників.</p>
<p>Виговський мусив погодитися з царськими вимогами, сподіваючись, що на тому зазіхання Москви припиняться.</p>
<p>Після лютневої ради 1658 р. у Переяславі, яка підтвердила обрання Виговського гетьманом, воєводи отримали дозвіл прибути в Україну.</p>
<p><b>Внутрішня політика Івана Виговського</b></p>
<p>Своєю внутрішньою політикою Іван Виговський прагнув задовольнити передусім інтереси старшинської верхівки та української покозаченої шляхти, тобто діяв, як більшість володарів західних держав.</p>
<p>Щедрі дарунки земельних наділів і привілеїв можновладцям спричинили невдоволення незаможного козацтва й селянства. Зростанням внутрішнього напруження скористалися полтавський полковник Мартин Пушкар, який сам прагнув гетьманської булави, та запорозький отаман Яків Барабаш.</p>
<p>За підтримки Москви вони організували заколот, розбили під Полтавою загони полковників Івана Богуна та Івана Сербина й оволоділи територією Полтавського та Лубенського полків.</p>
<p>Заклики гетьмана покласти край громадянській війні не діяли, тож Виговський мусив ужити рішучих заходів. У травні 1658 р. гетьманське військо розбило під Полтавою загони заколотників. Пушкар загинув у бою, а Барабаша взяли в полон і стратили.</p>
<p>Після придушення заколоту московський уряд відверто втручався в українські справи, надаючи противникам гетьмана матеріальну підтримку.</p>
<p><b>ГАДЯЦЬКИЙ ДОГОВІР</b></p>
<p>Подвійна гра Москви, яка задля власних інтересів розпалювала заколот Пушкаря, продемонструвала прагнення московського уряду підкорити Україну.</p>
<p>Це змусило Виговського вкотре замислитися над пошуком іншого союзника. Після довгих вагань він вирішив звернутися до Речі Посполитої.</p>
<p>У м. Гадячі 6 вересня 1658 р. між Гетьманською Україною та Польщею було укладено договір, що дістав назву Гадяцького.</p>
<p>Україна, Польща і Литва утворювали федерацію трьох самостійних держав, об’єднаних лише спільно обраним королем.</p>
<p>Україна в межах Київського, Чернігівського й Брацлавського воєводств ставала незалежною державою під назвою Великого князівства Руського.</p>
<p>Найвища законодавча влада у Великому князівстві Руському належала депутатам від усіх земель князівства, а виконавча - зосереджуватися в руках гетьмана, який обирався б довічно й затверджувався королем.</p>
<p>Передбачалося, що Велике князівство Руське матиме власні судову й фінансову системи, йшлося про створення власної монетарні.</p>
<p>Українське військо мало налічувати 30 тис. козаків і 10 тис. найманого війська.</p>
<p>Церковну унію належало скасувати в усіх трьох державах.</p>
<p>Православна церква мусила мати такі самі права, як і римо-католицька.</p>
<p>Передбачалося створення двох університетів, причому один із них отримував статус академії (Києво-Могилянська академія), а також колегіумів, гімназій, різних шкіл і друкарень.</p>
<p>Запроваджувалася цілковита свобода слова і друку.</p>
<p>Гадяцький договір був більш виваженим і чітким, ніж договір 1654 р. Та, на жаль, не судилося втілити в життя, тим паче, що Польща не збиралася дотримуватися його умов.</p>
<p><b>МОСКОВСЬКО-УКРАЇНСЬКА ВІЙНА 1658-1659 рр.</b></p>
<p>Основною причиною українсько-російської війни 1658-1659 рр. була несумісність підходів гетьманського та царського урядів щодо подальшого розвитку двосторонніх відносин:</p>
<p>Росія, прагнучи стати наймогутнішою потугою на сході Європи та у православному світі в цілому, бажала загарбати Україну, а Україна - навпаки, прагнула зміцнити свою власну державність під захистом Москви, але без реального включення в російський владний простір.</p>
<p>Основні події московсько-української війни 1658-1659 рр. розгортались навесні-влітку 1659 р.</p>
<p>Наприкінці березня 1659 р. понад 100-тисячна російська армія на чолі з князем О.Трубецьким рушила на Україну.</p>
<p>20 квітня її було зупинено під Конотопом, який боронили козаки Чернігівського і Ніжинського полку під командуванням ніжинського полковника Григорія Гуляницького. Майже два місяці козаки тримали облогу.</p>
<p>Виговський протягом цього часу готувався до вирішального бою. Гетьман домовився з кримським ханом про допомогу 40-тисячної орди і загалом мав близько 60 тис. вояків. Незабаром союзницьке військо виступило на допомогу оточеним.</p>
<p>Головна битва відбулася 28 червня 1659 р. в районі с. Соснівки під Конотопом. Вона закінчилася нищівною поразкою московського війська.</p>
<p><b>Кінець гетьманування Виговського</b></p>
<p>Гучна перемога під Конотопом не поклала край розбратові в Україні. Поміж українців не було єдності щодо подальшої долі Батьківщини. Незалежну Україну кожне угрупування розуміло по-своєму, обстоюючи передусім власні інтереси.</p>
<p>Отож одразу після Конотопської битви вибухнуло нове антиурядове повстання, на чолі якого було поставлено Юрія Хмельницького.</p>
<p><b>Причини повстання</b></p>
<p>Рядові козаки й селяни підтримали його, боячись, що разом із запровадженням Гадяцького трактату повернуться національно-релігійні утиски і панщина.</p>
<p>Лави повстанців збільшували й ті, хто не хотів послаблення Москви як ймовірного союзника в боротьбі проти Польщі.</p>
<p>До повстанців прилучалися мешканці Лівобережжя, бо їх лякала можлива війна проти Московії, яка розгорталася б на їхній землі.</p>
<p>У вересні 1659 р. під Германівкою на Київщині зібралася козацька рада.</p>
<p>Козаки відмовилися визнати Гадяцький трактат, виступили проти союзу з польським королем і висловили недовіру гетьманові Виговському.</p>
<p>Після ради Виговський, не бажаючи Україні нового лиха, що заподіяла б громадянська війна, зрікся булави й подався на рідну Волинь, яка тоді перебувала під владою польського короля, а гетьманом було обрано Юрія Хмельницького.</p>