<p><b>Культурне життя в другій половині 14 – першій половині 16 ст.</b></p>
<p><b>План викладу</b></p>
<ol>
<li>Умови розвитку культури.</li>
<li>Розвиток української мови.</li>
<li>Усна народна творчість.</li>
<li>Освіта.</li>
<li>Початок українського друкарства.</li>
<li>Літописання.</li>
<li>Архітектура та містобудування.</li>
<li>Образотворче мистецтво.</li>
</ol>
<p><b>Основні поняття та терміни</b></p>
<p>Інкунабулами (від лат. incunabula – колиска), називають книги, видані від середини 15 ст. по 1500 р., книги, що вийшли друком від 1501 р. до 1551 р., – палеотипами. Відповідно наступні за віком видання – до 1800 р. називають стародруками.</p>
<p>Іконостас – стіна, перегородка, що відокремлює вівтар – головне місце у храмі, від центральної частини – приміщення, де знаходяться віруючі. Складався з одного-двох рядів ікон. Із часом кількість ярусів у іконостасі збільшувалися до чотирьох.</p>
<p>Балади – жанр ліро-епічної поезії фантастичного, історично-героїчного чи соціально-побутового змісту із драматичним сюжетом.</p>
<p>Історичні пісні – ліро-епічні фольклорні твори про конкретні історичні події, процеси та історичних осіб.</p>
<p>Думи – уснопоетичні героїчні твори про важливі події та видатних діячів української історії, які напівпроспівувались-напівпромовлялися під музичний супpовід на бандуpі, кобзі чи ліpі мандрівними співцями.</p>
<p>Кобзар – народний мандрівний співець, який співав народні пісні та грав на кобзі (лірі чи бандурі).</p>
<p><b>Особистість</b></p>
<p>Дрогобич Юрій (бл. 1450 – 1494 рр.) – український учений. Він першим із українців опублікував свою працю в Європі за доби, коли друкарство тільки зароджувалося. Він, один із українських студентів, став першим доктором медицини та професором Болонського університету в Італії.</p>
<p>Народився Юрій Дрогобич у родині міщанина Михайла Доната. Прізвище його було Котермак, одначе, дотримуючись тодішнього звичаю, вчений іменував себе за назвою рідного міста.</p>
<p>Діставши початкову освіту, допитливий юнак не полишав навчання. Вчитися далі він подався до Краківського університету. Вже там виявив неабиякі здібності та працьовитість, ставши одним із небагатьох з-поміж студентів-однокурсників бакалавром, а через рік – магістром. По тому поїхав продовжувати навчання до славетного Болонського університету. До Кракова Юрій Дрогобич повернувся визнаним у Європі вченим. Дослідники припускають, що його лекції з астрономії та медицини слухав Миколай Коперник – згодом видатний астроном-реформатор.</p>
<p>Юрій Дрогобич був автором однієї з перших друкованих книжок. Його трактат «Прогностична оцінка поточного 1483 р.» був видрукуваний у Римі 7 лютого 1483 р. На думку дослідників, тираж тієї невеличкої книжки становив кількасот примірників.</p>
<p><b>Основний виклад</b></p>
<p><b>1. Умови розвитку культури</b></p>
<p>Українська культура 15 – першої половини 16 ст. – безпосередня спадкоємиця культури Київської Русі та Галицько-Волинської держави.</p>
<p>Українські землі перебували у складі кількох держав, через те умови для культурного поступу українців, що склалися в тих державах, були неоднаковими.</p>
<p>Сприятливі умови були у Великому князівстві Литовському. Збираючи українсько-руські землі, литовські князі прагнули прилучитися до великої культури Київської Русі, надбання якої не відкидали, а підтримували й відроджували разом із православною вірою та руською мовою, що були визнані державними.</p>
<p>Литовські можновладці перебрали й традиційний для Русі-України спосіб життя.</p>
<p>Про Польське королівство, дослідники кажуть, що воно було брамою, крізь яку до України долинали ідеї Відродження, набувала поширення західноєвропейська система освіти.</p>
<p>Не маючи власної вищої школи, українці навчалися в європейських університетах, прилучаючись там до західноєвропейських наукових і мистецьких ідей, збагачуючи ними рідну культуру.</p>
<p>Українці, які здобували освіту в Західній Європі, наголошували на своїй національній належності, додаючи до власних прізвищ слова «русин», «роксоланин», «рутенець», тобто українець.</p>
<p>Проте варто пам’ятати, що хвиля західноєвропейських культурних впливів не поглинула споконвічних традицій.</p>
<p>Нове й старе в українській культурі мирно співіснувало, нашаровуючись одне на одне.</p>
<p>Внаслідок цього поставали унікальні культурні явища.</p>
<p><b>2. Розвиток української мови</b></p>
<p>Від часів Київської Русі тривала традиція застосування двох літературних мов: книжної староукраїнської мови та українського різновиду церковнослов’янської мови – мови слов’яноруської.</p>
<p>Староукраїнська мова була наближена до мови розмовної.</p>
<p>Пам’ятки офіційно-ділового стилю староукраїнської мови зберігають численні діалектні явища, промовисто вказуючи на місце свого творення.</p>
<p>Церковні книжки й надалі писали церковнослов’янською мовою, яку тоді називали слов’яноруською.</p>
<p><b>3. Усна народна творчість</b></p>
<p>Усна народна творчість розвивалася на основі давньоукраїнських традицій, закорінених у сиву давнину.</p>
<p>Ще за язичницької доби виникла календарно-обрядова поезія.</p>
<p>Давні веснянки, колядки, щедрівки жили в народній пам’яті, набуваючи часом нового змісту.</p>
<p>У давні сюжети впліталися нові герої, нові події, породжені тогочасними історичними умовами. Наприклад, героєм багатьох колядок став парубок – переможець у битві проти ординців.</p>
<p>На 14 – 15 ст. припало становлення уснопоетичного жанру історичної пісні та балади.</p>
<p>Найдавніший запис української історичної пісні-балади, що зберігся, – текст пісні «Дунаю, Дунаю, чому смутен течеш?», уміщений у рукописній «Граматиці чеській» Яна Благослава 1571 р.</p>
<p>Найціннішим мистецьким надбанням народу тих часів стали думи, що сягали корінням княжих часів.</p>
<p>Великого значення у виконанні дум набувала імпровізація – іншими словами, дума творилася під час кожного виконання, незмінними при цьому лишалися тема й найголовніші елементи сюжету.</p>
<p>Найдавніші думи виникли в 14–15 ст. У них відобразилися тяжкі бідування та злидні українського народу, спричинені ординськими набігами, страшні руйнування міст і жорстоке плюндрування сіл, знищення й масове поневолення українців.</p>
<p><b>4. Освіта</b></p>
<p>За традицією освіту здобували при церквах і монастирях.</p>
<p>Спеціально підготовлені дяки, яких називали граматиками або книжниками, навчали дітей письму церковнослов’янською мовою, початкам арифметики, молитвам, співу.</p>
<p>Існування мережі початкових шкіл в Україні підтверджує й те, що багато українців навчалося в європейських університетах від початку їх існування. А щоби стати студентом треба було мати основи знань.</p>
<p><b>5. Початок українського друкарства.</b></p>
<p>Перша друкарня, книги якої мали поширюватися в Україні, з’явилися наприкінці 15 ст. у Кракові. Заснував її Швайпольт Фіоль.</p>
<p>Саме його вважають українським першодрукарем. У 1491 р. він надрукував чотири богослужбові книги церковнослов’янською мовою, післямови ж українською, що й вказує на замовників книгодруків.</p>
<p>Поява у Кракові тих книжок для православної церкви обурила польських можновладців. Фіоль зазнав переслідувань, йому було заборонено друкувати книжки.</p>
<p>На початку 16 ст. з’явилися книгодруки білоруса Франциска Скорини. У 1517 р. у Празі він надрукував «Псалтир», а 1519 р. – «Біблію руську».</p>
<p>Книги Франциска Скорини були надзвичайно популярні в Україні, про що свідчать їхні рукописні копії.</p>
<p><b>6. Літописання</b></p>
<p>До нашого часу збереглися списки літопису Великого князівства Литовського.</p>
<p>Той історико-літературний твір постав на давній українській літописній традиції, але створений був спільною працею українських, білоруських та литовських книжників.</p>
<p>Він відомий у 3-х редакціях. У літопису викладено історію Литви від найдавніших часів до середини 16 ст.</p>
<p>Обстоювання інтересів Литовсько-Руської держави є найвиразнішим у «Похвалі великому князеві Вітовту», що за змістом і манерою викладу вирізняється з-посеред тексту літопису.</p>
<p>Заслуговує на увагу й оповідання «Про Подільську землю», в якому йдеться про князювання в другій половині 14 ст. на Поділлі литовських князів; братів Коріатовичів.</p>
<p>Помітне місце в українському літописанні тих часів належало Волинському літописові, який ще називають Коротким Київським.</p>
<p>Складений безпосередньо у Києві та завершений на початку 16 ст., він висвітлював події 862–1515 рр. З-поміж літописних розповідей особливо змістовними є ті, що стосуються подій 1480–1515 рр.</p>
<p><b>7. Архітектура та містобудування</b></p>
<p>У другій половині 14 ст. із поширенням в Україні насамперед на її західних землях маґдебурзького права, що наближало українські міста до західноєвропейських, у міській забудові почали з’являтися ознаки регулярного планування.</p>
<p>На основі чіткої геометричної сітки розміщували основні елементи укріплених нових центрів поселень – ринкової площі, кварталів, вулиць. Центральною частиною міст, з якої, власне, починалося будівництво, була площа з ратушею посередині – площа Ринок.</p>
<p>Ця площа мала форму прямокутника або квадрата.</p>
<p>Найважливіші вулиці прокладалися через усе місто. Захисну функцію виконували мури, що ними обносили місто, а також рови й вали.</p>
<p>У Львові площа Ринок була збудована ще у 14 ст.</p>
<p>Новий центральний район Львова із площею Ринок і прилеглими вулицями охоплював майже квадратну територію.</p>
<p>Колишнє княже місто щодо нього було передмістям (його називали Краківським), тобто розташовувалося зі зовнішнього боку захисних мурів.</p>
<p>Нове місто оточували оборонні мури.</p>
<p>Попервах Львів був обнесений лише одним кільцем мурів, глибоким ровом і високими валами.</p>
<p>Із винаходом вогнепальної зброї спорудили ще одну стіну – зовнішню.</p>
<p>У львівських мурах було дві в’їзні брами, до яких вели звідні мости. Захисні споруди затискали місто, тож його внутрішня забудова була щільною та надзвичайно економною.</p>
<p>Старі міста, такі як Київ, Володимир, Чернігів, Новгород-Сіверський, зберігали давнє планування, в основу якого було покладено особливості рельєфу.</p>
<p>В обрисах міст головну роль стали відігравати силуети численних високих башт.</p>
<p>Від однієї до іншої башти тягнулися оборонні дерев’яні або муровані стіни.</p>
<p>Більш того, за умов постійної загрози несподіваних нападів зі Степу рис оборонної архітектури набували навіть окремі церкви, монастирі, синагоги тощо.</p>
<p>Дерев’яна фортеця була неодмінною ознакою міста на землях Подніпров’я та Лівобережжя.</p>
<p>Дерев’яні захисні споруди мав, зокрема, тогочасний Київ.</p>
<p>Найбільшим був Київський замок, збудований на Замковій горі за Володимира Ольґердовича.</p>
<p>Року 1416 замок так і не змогли взяти війська Едигея.</p>
<p>Лише у 1482 р. його захопила та спалила кримська орда Менглі-Гірея. Незабаром замок було відбудовано.</p>
<p>Найбільше мурованих замків було на Поділлі та Волині. Найвизначнішою пам’яткою замкового будівництва в Україні є Верхній замок у Луцьку.</p>
<p>Його споруджено за князя Любарта й добудовано за Свидригайла.</p>
<p>І нині береже дотик давно минулих часів славетний Острозький замок. Наприкінці 15 – на початку 16 ст. його було перебудовано: дерев’яно-земляні укріплення здебільшого замінено мурованими спорудами.</p>
<p>Серед численних оборонних споруд Поділля однією з найбільш неприступних фортець вважалася Кам’янець-Подільська, споруджена на високому скелястому березі річки Смотрич.</p>
<p>Характерним для архітектури того періоду був Меджибізький замок.</p>
<p>Він не мав правильної форми, як і план Кам’янець-Подільської фортеці, адже у ньому максимально враховувалися природні умови.</p>
<p>Замок стояв на високому мисі, де зливаються річки Південний Буг і Бужок.</p>
<p>Від кінця 14 ст. із часів князювання Федіра Коріатовича на Закарпатті веде свою історію найкраще збережений у краї Мукачівський замок.</p>
<p>Однією з найпотужніших оборонних споруд була Білгород-Дністровська (Акерманська) фортеця, найдавніша частина якої будувалася в 13– першій половині 14 ст.</p>
<p>У другій половині 15 ст. суттєві перебудови провадилися у Хотинській фортеці – неприступної твердині в середній течії Дністра.</p>
<p>Великі монастирі подекуди набували вигляду справжніх фортець, захищених міцними мурами із вежами.</p>
<p>Такий, зокрема, Святогірський (Успенський) монастир-фортеця в селі Зимне на Волині (друга половина 15 ст.).</p>
<p>Унікальною і водночас надзвичайно характерною пам’яткою української архітектури 15 ст. є Покровська церква-твердиня в селі Сутківці на Поділлі. Через Сутківці пролягав шлях, яким мало не щорічно сунула орда за здобиччю, і тільки церква давала змогу людям врятуватися.</p>
<p><b>8. Образотворче мистецтво</b></p>
<p>Українське малярство другої половини 14–16 ст. розвивалося на основі традицій і досягнень русько-візантійського малярства часів Київської Русі та Галицько-Волинського князівства.</p>
<p>До середини 16 ст. розвивалося монументальне малярство – фрески.</p>
<p>Багато фресок українських майстрів збереглось у пам’ятках, розташованих у Польщі (розписи в каплиці святої Трійці у Любліні 1418 р. та каплиці святого Хреста Вавельського замку у Кракові 1470 р.)</p>
<p>Протягом 15 – першої половини 16 ст. активно розвивався провідний жанр тогочасного малярства – іконопис.</p>
<p>Значною популярністю користувався образ Богородиці, що втілював ідею заступництва та спасіння.</p>
<p>Кращим його зразком серед збережених є ікона Богородиці зі села Красів, яка показує, як у малярстві відтворювався емоційний образ жінки-матері.</p>
<p>Популярними були ікони, де в образах святих втілено воїнів-героїв (наприклад, ікона Юрія Змієборця – кінець 14 ст. із Станилі поблизу Дрогобича) або реальні типи сучасників – селян, міщан, шляхтичів (ікона «Страшний суд»).</p>
<p>Серед пам’яток письма і книжкової графіки, створених у 14–15 ст., вершиною книжкової мініатюри є Київський псалтир, що його переписав у Києві з константинопольського рукопису 11 ст. дяк Спиридоній на замовлення єпископа Михаїла  у 1397 р.</p>
<p>Ця велика рукописна книга має 229 пергаментних аркушів.</p>
<p>Оздоблено її майже 300 мініатюрами, розміщеними на берегах.</p>
