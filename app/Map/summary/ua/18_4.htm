<p><b>Будова Землі</b></p>
<p>Слід зазначити, що людині поки що вдалося проникнути в надра нашої планети лише на незначну глибину - найбільша свердловина сягає всього 12 км. Тому вченим доводиться вивчати внутрішню будову нашої планети, фіксуючи за допомогою спеціальних приладів коливання земної кори під час землетрусів, вивержень вулканів та штучних вибухів.</p>
<p>Спричинені цими коливаннями хвилі називаються сейсмічними. Вони розповсюджуються у "тілі" нашої планети з різною швидкістю. З огляду на це, вчені дійшли висновку, що Земля є неоднорідною, а складається з окремих шарів: ядра, мантії та земної кори. Ядро є масивною кулею у центрі Землі, на глибині 2900 км від її поверхні, діаметром майже 7000 км. Речовини в ядрі за властивостями нагадують метали, але поводять себе як рідкі або газоподібні субстанції. Відтак, учені дійшли висновку, що ядро розжарене до температури 4000 °С, а температура центральної частини сягає 5000 °С. Тому на глибині понад 5100 км виділяють так зване "внутрішнє ядро", яке є твердішим від зовнішньої частини ядра і за своїми властивостями дещо відрізняється від неї.</p>
<p>Третина об'єму усієї речовини Землі, та 67 % її маси припадає на мантію (від грецького "мантіон" - покривало), яка міститься поверх ядра і підходить близько до поверхні. Вона, очевидно, складається з переважно твердої речовини, температура якої змінюється від 4000 °С на глибині, біля ядра, до 1000 °С у верхній частині. На глибині близько 150 - 200 км від поверхні, у верхній мантії, виявлено особливий шар - астеносферу (від гр. "астенос" - слабкий і "сфера" - куля), яка перебуває у в'язкому стані.</p>
<p>Вище від мантії лежить земна кора - верхня тверда оболонка Землі, яка складається з гірських порід та мінералів. У порівнянні з товщиною ядра та мантії, вона виглядає як тонка плівка, що покриває гарячу, розжарену масу надр.</p>
