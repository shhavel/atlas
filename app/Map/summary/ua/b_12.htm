<p>В сучасному світі налічують до 4 тисяч народів (етносів). Етнос (з грецького &ndash; плем&rsquo;я, народ) &ndash; стійка спільнота людей, що склалася історично на певній території, має свою мову, культуру, менталітет.</p>
<p>Спільність мови завжди була і залишається важливим чинником об&rsquo;єднання людей в племена &ndash; народності &ndash; народи &ndash; нації. Серед яких найбільші (понад 100 млн) народи: китайці (понад 1 млрд чол.), хіндустанці (понад 220 млн чол.), американціСША (близько 200 млн чол.), бенґальці (близько 180 млн чол.), росіяни (близько 145 млн чол.), бразильці (близько 140 млн чол.), японці (близько 120 млн чол.).</p>
<p>Кожному народові притаманна своя мова, але є випадки, коли однією мовою розмовляють кілька народів, і навпаки &ndash; окремі групи одного народу послуговуються різними мовами. Мовна спорідненість покладена в основу класифікації народів. Виділяють близько двадцяти мовних сімей, які поділяються на мовні групи.</p>
<p>Найчисельнішою є індоєвропейська сім&rsquo;я, мовами якої говорить близько 50% населення Землі (понад 150 націй і народностей). В складі цієї сім&rsquo;ї виділяються 11 мовних груп, найчисельнішими серед них є індоарійська, романська, германська, слов&rsquo;янська, іранська.</p>
<p>Другою великою мовною сім&rsquo;єю є сіно-тибетська (китайсько - тибетська). Її мовами говорить, приблизно, 22% населення Землі. Далі йдуть алтайська, ніґеро-кордофанська, афразійська (семіто-хамітська) та інші.</p>
<p>До найпоширеніших мов світу належать китайська, англійська, хінді, іспанська, російська. Українська мова належить до індоєвропейської мовної сім&rsquo;ї, слов&rsquo;янської мовної групи.</p>
<p>За національним (етнічним) складом населення всі країни поділяють на однонаціональні та багатонаціональні. Однонаціональні країни виникають тоді, коли збігаються етнічні межі та політичні кордони. Такі країни переважають в Європі, Латинській Америці, південно-західній Азії. Та більшість у світі становлять багатонаціональні країни (Індія, Пакистан, Китай, Росія, США, Індонезія тощо). Є і двонаціональні країни: Бельгія, Канада. Для багатонаціональних країн характерним є федеративний адміністративно-територіальний устрій. Унітарні країни, як правило, є однонаціональними.</p>
