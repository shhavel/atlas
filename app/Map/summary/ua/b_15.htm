<p>Мінеральні ресурси &ndash; це сукупність запасів корисних копалин мінерального походження, які вже використовуються або можуть бути використані у майбутньому в господарській діяльності людини. У наш час найбільше використовується понад 200 видів мінеральної сировини. Залежно від призначення мінеральні ресурси ділять на три групи.</p>
<p>Паливні (енергетичні) &ndash; використовуються для одержання тепла і світла.</p>
<p>Металеві (рудні) &ndash; з яких виплавляють метали (руди чорних і кольорових металів).</p>
<p>Неметалеві (нерудні) &ndash; використовуються як сировина для хімічної промисловості (калійна сіль, фосфорити, сірка тощо), будівництва й як технічна сировина (азбест, графіт, алмази тощо).</p>
<p>Родовища корисних копалин розміщені на Землі дуже нерівномірно, що пояснюється особливостями тектонічної будови земної кори. Для кращого уявлення і пояснення закономірностей розміщення корисних копалин на карті показані тектонічні області материків (платформи і складчасті пояси).</p>
<p>Паливні та деякі нерудні корисні копалини, що мають осадове походження, утворилися внаслідок вікового накопичення осадових порід. Родовища цих корисних копалин найчастіше зустрічаються в осадових чохлах давніх платформ і в передгірних прогинах областей найдавнішої та давньої складчастостей. У рельєфі цим тектонічним структурам відповідають рівнини (див. Фізичну карту світу).</p>
<p>Гірничо-хімічні неметалеві корисні копалини також, мають переважно, осадове походження.</p>
<p>Металеві корисні копалини приурочені до щитів давніх докембрійських платформ і складчастих поясів земної кори. Саме тому найбагатшими на рудні копалини є старі низькі гори, нагір&rsquo;я та плоскогір&rsquo;я.</p>
<p>Руди чорних металів (залізні, марганцеві) в земній корі залягають пластами, утворюючи великі за площею басейни.</p>
<p>Руди кольорових металів залягають у надрах Землі своєрідними поясами. Так, мідні та поліметалеві руди поширені в складчастих областях Кордильєр &ndash; Анд, олов&rsquo;яні руди &ndash; в Тихоокеанському поясі.</p>
<p>Наявність мінеральних ресурсів є хорошою передумовою розвитку господарства будь-якої країни.</p>
