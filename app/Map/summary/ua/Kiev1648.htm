<p>1648 року козацька революція завершила період історії Києва, який визначався його входженням до складу Речі Посполитої. Наприкінці польсько-литовської доби чисельність киян складала 18 тисяч, із яких дві третини жили на Подолі. Цю частину Києва вважали власне містом і навіть називали Києво-Подолом. Мешканці Подолу користувалися магдебурзьким правом, тобто правом на самоврядування. Обраний згідно з цим правом керівний орган &mdash; магістрат &mdash; засідав у ратуші, яка стояла на головній площі або Ринку. Площу оточували найбільш помітні споруди Подолу &mdash; Успенська церква (яка у давнину звалася Пирогощею) та два монастирі &mdash; католицький Домініканський і православний Братський. У стінах Братського монастиря діяв вищий навчальний заклад &mdash; колегіум, заснований Петром Могилою (згодом Києво-Могилянська академія).</p>
<p>Від Подолу була відокремлена Біскупщина &mdash; невеличке містечко, підпорядковане католицькому єпископу (біскупу). Тут височив кафедральний костел, а поряд стояв палац біскупа.</p>
<p>Із будь-якої точки Подолу було видно дерев&rsquo;яний замок, споруджений на горі, що дістала назву Киселівки за прізвищем останнього польського воєводи Адама Киселя. У замку сиділи урядовці, що керували Київським воєводством.</p>
<p>Гора після монгольської навали втратила роль міського центру і деякий час була майже незаселеною. Її стали називати Старим Києвом, на противагу Києво-Подолу. В оточенні стародавніх валів тут вціліли два давньоруські храми &mdash; Софійський і Михайлівський Золотоверхий. При них діяли монастирі, а навколо утворилося поселення &mdash; Софійська слобода.</p>
<p>Головною твердинею православ&rsquo;я був Печерський монастир, де з 1616 року працювала перша київська друкарня. Монастиреві було підпорядковане оточене дерев&rsquo;яними стінами Печерське містечко, яке поклало початок третій частині міста &mdash; Печерську.</p>
