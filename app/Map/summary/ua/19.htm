<p>Машинобудування відіграє в сучасних умовах роль базового комплексу, навколо якого формується раціональна структура економіки всієї країни. Від стану галузі залежить матеріально-технічне забезпечення і прогрес усіх галузей, а також рівень життя людей.</p>
<p>Як видно з карти, центри машинобудування розміщені на території України доволі рівномірно, хоча майже половина обсягів випуску продукції, кількості працівників, вартості промислово-виробничих фондів припадає на три машинобудівні райони Харківський, Донбаський, Придніпровський.</p>
<p>Металомістке важке машинобудування випускає устаткування і машини для гірничодобувної, електроенергетичної, металургійної промисловості, будівництва. Воно тяжіє до сировини (метал) та споживача і тому розміщене в Придніпров‘ї та Донбасі (Дніпродзержинськ, Краматорськ, Горлівка, Кривий Ріг, Донецьк, Харків).</p>
<p>Зорієнтоване на трудові ресурси і мережу шляхів сполучення транспортне машинобудування розміщене фактично в більшості регіонів України.</p>
<p>З оглядуна потенціал нашої країни деякі світові автогігантирозміщують збирання своїх автівок на українських підприємствах. Таким чинок, автомобілебудування в Україні представлене цілою низкою підприємств різної потужності: Львів, Черкаси, Бориспіль (автобуси), Дніпропетровськ, Київ (тролейбуси), Запоріжжя, Луцьк, Ужгород, Черкаси (легкові автомобілі), Кременчук (вантажні авто), смт Ладан Прилуцького району (пожежні авто). До цього переліку слід додати підприємства, що виробляють вузли і агрегати до автомобілів (Мелітополь, Херсон, Харків).</p>
<p>Суднобудування: Миколаїв (танкери), Херсон (морські та річкові судна), Київ, Керч,Феодосія.</p>
<p>Літакобудування та виробництво космічної техніки розвиваються в містах з великим науково-технічним потенціалом і висококваліфікованим персоналом (Київ, Дніпропетровськ, Харків, Запоріжжя). Локомотивобудування: Луганськ, Харків.</p>
<p>Підприємства вагонобудування розташовані в Кременчуку, Дніпродзержинську, Маріуполі, ближче до центрів металургії.</p>
<p>Зорієнтоване переважно на споживача сільськогосподарське машинобудування представлене в Тернополі, Дніпропетровську, Херсоні, Харкові, Білій Церкві.</p>
<p>Київ, Львів, Харків, Одеса, Запоріжжя мають підприємства верстатобудування та точного машинобудування, що тяжіють до кваліфікованих кадрів.</p>
<p>Неповним перелік був би без підприємств, що працюють на потреби військово промислового комплексу (в Харкові та Києві виготовляють та модернізують танки, БТР та іншу спецтехніку).</p>
<p>Підсумовуючи, можна зазначити: галузь має високий науковий потенціал, висококваліфіковані трудові ресурси. Тому розвиток машинобудування (особливо наукоємного) є одним із головних пріоритетів держави. Подальший розвиток галузі потребує технічного переоснащення, реконструкції і модернізації виробництв, у тому числі за рахунок конверсії підприємств колишнього військово-промислового комплексу.</p>
