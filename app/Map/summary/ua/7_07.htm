<p><b>Східнослов’янські племена – предки українців – напередодні утворення держави</b></p>
<p><b>План викладу</b></p>
<ol>
<li>Розселення східнослов’янських племінних союзів – предків українців.</li>
<li>Сусіди східнослов’янських племен.</li>
<li>Кому належала влада в княжіннях? Князі та дружинники.</li>
<li>Дулібський племінний союз.</li>
<li>Виникнення міста Києва.</li>
<li>Київ часів легендарного Кия.</li>
<li>Духовне життя давніх українців.</li>
</ol>
<p><b>Хронологія</b></p>
<p>Кінець 6 – початок 7 ст. - Життя легендарного засновника Києва – Кия</p>
<p>7 ст. - Утворення дулібського племінного союзу</p>
<p><b>Основні поняття та терміни</b></p>
<p>Літопис – історичний твір, що в ньому найголовніші події записувалися у хронологічному порядку за роками (літами) – «з літа в літо», як казали за тих часів.</p>
<p>Язичництво – система первісних релігійних вірувань, поглядів, і обрядів. У східних слов’ян набуло форми обожнення сил природи, тварин та рослин, а також людиноподібних істот: русалок, берегинь та ін.</p>
<p>Християнство – віра в Ісуса Христа. Це вчення стало державною релігією у Римській імперії та в її спадкоємиці – Візантії. Звідти християнство поширювалося на терени Центральної Європи.</p>
<p>Волхви – служителі язичницьких обрядів, які вважалися знавцями таємниць сил природи, посередниками у спілкуванні з богами, носіями надприродних сил і здібностей.</p>
<p><b>Князь – глава держави-князівства. Великий князь  –  вищий князівський титул у Київській Русі. У 10 – 13 ст. титул великий князь належав київським князям.</b></p>
<p>Дружина – збройні загони, що становили постійне військо князя та апарат його влади.</p>
<p><b>Основний виклад</b></p>
<p><b>1. Розселення східнослов’янських племінних союзів – предків українців</b></p>
<p>Віддавна живучи племенами, слов’янські племена час від часу об’єднувались у значно більші спілки – племінні об’єднання, або союзи племен.</p>
<p>Проіснувавши трохи, такі союзи розпадалися, а замість них згодом утворювалися нові. (Власне, великими об’єднаннями слов’янських племен були і венеди, й анти, і склавини.)</p>
<p>На думку дослідників, вони складалися із дрібніших союзів племен.</p>
<p>Назви східнослов’янських племінних союзів, що дожили до часів утворення держави, зберіг літопис «Повість минулих літ».</p>
<p>Так, на території України, за літописом, мешкали сім племінних об’єднань: поляни, деревляни, волиняни, хорвати, уличі, тиверці та сіверяни.</p>
<p>Звертаємо вашу увагу, що поряд із назвою «волиняни» літописець вживає іще дві – дуліби та бужани. Більшість сучасних дослідників переконані, що всі три назви стосуються одного племінного союзу, при цьому «дуліби» – найдавніша назва, а дві наступні виникли згодом.</p>
<p><b>Територіальні межі племінних східнослов’янських союзів на землях України.</b></p>
<p>Поляни мешкали в Середньому Подніпров’ї «в лісах на горах понад річкою Дніпром». Згодом вони розселилися й на лівий берег.</p>
<p>На захід від полян жили деревляни. Їхні землі лежали між річками Случчю і Дніпром, Прип’яттю і Тетеревом.</p>
<p>Іще далі на захід, аж до Західного Бугу й Горині, лежали землі дулібів (бужан, волинян).</p>
<p>На північний схід від полян, на лівих притоках Дніпра мешкали сіверяни.</p>
<p>Південну межу східнослов’янських земель уздовж Дністра обіймали племена уличів і тиверців.</p>
<p>У Прикарпатті жили хорвати.</p>
<p>Доповнивши свідчення літопису археологічними знахідками, вчені дійшли висновку, що племінні союзи дулібів, деревлян, полян, сіверян, хорватів, уличів і тиверців віддавна мали тісні взаємовідносини, адже вони були подібними за мовою, звичаями, мали спільне склавино-антське походження і відрізнялися за цими ознаками від сусідніх північно-західних та північно-східних східнослов’янських племен. Отже, названі сім племінних об’єднань можна вважати безпосередніми предками українців, а їхню мову – праукраїнською.</p>
<p><b>2. Сусіди східнослов’янських племен</b></p>
<p>Мешкаючи на землях, що безпосередньо межували зі Степом, предки українців мали постійні контакти зі степовими кочовиками.</p>
<p>Багатовікове панування тюркомовних кочовиків в Причорномор’ї започаткували гуни.</p>
<p>Наприкінці 6 ст. великої сили набули авари. Щоправда, їхнє перебування у причорноморських степах було нетривалим.</p>
<p><b>Велика Булгарія та Хозарський каганат</b></p>
<p>Після того як авари залишили Причорномор’я, там дедалі більшої сили набирали тюркомовні булгари. Близько 635 р. їхнє племінне об’єднання Велика Булгарія обіймало землі Північного Причорномор’я та Приазов’я.</p>
<p>Одночасно з Великою Булгарією на схід від неї, між Доном і Волгою та в Прикаспії, виникло ще одне об’єднання тюркомовних племен – Хозарський каганат.</p>
<p>Ватажки булгарського та хозарського об’єднань ворогували, тож невдовзі між ними почалося військове протистояння. Гору взяли хозари. Військо Великої Булгарії розпалося на дві орди: одна відкочувала за Дунай, де заклала Дунайську Болгарію.</p>
<p>На Балканах тюркомовні булгари оселялися на землях, уже зайнятих переселенцями-слов’янами. Обидва народи дійшли згоди про мирне співіснування. Тюрки-булгари перейняли від слов’ян їхній спосіб життя, мову, вірування й невдовзі повністю розчинилися поміж них.</p>
<p>Про тюркомовних кочівників на тих землях залишилася тільки назва: Болгарією називалася перша слов’янська держава, болгарами зветься один із сучасних південнослов’янських народів.</p>
<p>Інша орда частково визнала владу хозар і підкорилася їм. Ті ж булгарські племена, які не бажали коритися, відкочували у верхів’я Волги, де згодом виникла Волзька Булгарія.</p>
<p>Здолавши розбрат поміж своїх одноплемінників, хозари на досить тривалий час – аж до кінця 10 ст. – запанували у причорноморських степах. Свою владу вони прагнули поширити й на слов’янські племена. Літопис свідчить, що хозари брали данину з полян, сіверян, а також із північних східнослов’янських племен – в’ятичів.</p>
<p><b>Візантія</b></p>
<p>Не поривали зв’язків східнослов’янські племена – предки українців – і з Візантією.</p>
<p>Візантія була їхнім головним торговельним партнером. Тим паче, що володіння візантійських імператорів за тих часів сягали північного узбережжя Чорного моря й Криму.</p>
<p>Позаяк Чорне море було кінцевим пунктом великого торговельного шляху «з варяг у греки», східнослов’янські племена, які на той час контролювали його середню частину, прагнули поширити свій вплив і на море. Власне, тому відносини з Візантією часто загострювалися до стану війни.</p>
<p>Такими вони лишалися тривалий час і після утворення Київської держави.</p>
<p><b>Скандинавія</b></p>
<p>Той-таки торговельний шлях пов’язував східнослов’янські племена із численними північними народами – предками сучасних данців, шведів, норвежців.</p>
<p>Суворі умови життя на батьківщині спонукали дужих і витривалих чоловіків із півночі збиратися у військові ватаги й рушати походом на пошуки слави й багатства деінде.</p>
<p>Часом вони підкоряли землі інших народів, обкладаючи даниною їхніх мешканців. Така доля спіткала найпівнічніші східнослов’янські племена словен, кривичів, а також неслов’янські чудь, мерю.</p>
<p>Доволі часто вояки з півночі наймалися до впливових і багатих володарів. Служили вони й у візантійських імператорів.</p>
<p>Візантійці тих найманців називали варангами – звідси походить назва «варяги», що нею східні слов’яни називали представників північних народів.</p>
<p>У Західній Європі щодо них уживаною була інша назва – нормани. Нормани-варяги від кінця 8 ст. і впродовж кількох наступних століть втручалися в історію східних слов’ян.</p>
<p><b>3. Князі та дружинники</b></p>
<p>Ще в переддержавні часи слов’янських правителів стали називати князями.</p>
<p>Влада князів була спадковою, тобто передавалася від батька до сина.</p>
<p>Слов’янські князі мали віддане оточення – воїнів-дружинників.</p>
<p>Ними ставали вихідці із шанованих, близьких до князя, родин.</p>
<p>Основним заняттям дружинників була служба в князівському війську, за що вони отримували щедру винагороду.</p>
<p>Отож, на відміну від давніших часів, коли воїнами за потреби ставали всі дорослі чоловіки племені – землероби й ремісники, дружинники були професійними вояками.</p>
<p>Князі та їхні дружинники мешкали у великих племінних центрах – городищах, які поступово перетворювалися на міста.</p>
<p><b>4. Дулібський племінний союз</b></p>
<p>Одним із найдавніших східнослов’янських племінних об’єднань були дуліби. Їхній союз склався у 7 ст.</p>
<p>Археологічні розкопки свідчать, що він об’єднував дулібів, полян, деревлян, хорватів, уличів і тиверців.</p>
<p>Племінним центром дулібського союзу було, ймовірно, Зимненське городище, нещодавно знайдене археологами неподалік Володимира на Волині.</p>
<p>Згуртувавшись навколо мешканців Західної Волині та Верхнього Подністров’я, східнослов’янські племена – предки українців намагалися встояти перед руйнівними нападами кочівників. Літописець розповідає про дулібів, зокрема, у зв’язку з походами на слов’янські землі аварів.</p>
<p>В іншомовних джерелах є згадки про загадкову країну Валіняну, в якій сучасні історики вбачають племінний союз дулібів-волинян.</p>
<p>Проте дулібському об’єднанню не судилося стати державою. Коли він розпався, центр державотворення з Волині перенісся у Середню Наддніпрянщину, до Києва.</p>
<p><b>5. Виникнення міста Києва</b></p>
<p>Найдавніше поселення, що його можна назвати городищем, було споруджене на Старокиївській горі у 6–8 ст. слов’янами-праукраїнцями. Так само слов’янськими є давні городища на сусідній горах Замковій, Юрковиці.</p>
<p>Більшість істориків схильні думати, що давнє городище було племінним центром полянського княжіння.</p>
<p>Чимало й таких, хто вважає, що Київ виник як центр кількох племінних союзів, зокрема полян, деревлян і сіверян, позаяк розташований на межі їхніх земель.</p>
<p>Попри легендарний характер, сучасні історики ймовірними вважають свідчення «Повісті минулих літ» про полянського князя Кия.</p>
<p><b>6. Київ часів легендарного Кия</b></p>
<p>На думку археологів, городище Кия розташовувалось у північно-західній частині Старокиївської гори, там, де тепер стоїть Державний історичний музей.</p>
<p>З північного боку його захищав природний схил гори, решту  укріплень було збудовано. До них належали рів, завглибшки до 4 м, чотириметровий вал і дерев’яні укріплення. За стінами фортеці розташовувались житло князя й різноманітні господарчі споруди.</p>
<p>Під час археологічних розкопок городища Кия археологи знайшли унікальну знахідку – залишки давньої споруди для моління і жертвоприношення –  капище, що дає уявлення про духовне життя східних слов’ян – предків українців.</p>
<p><b>7. Духовне життя предків українців</b></p>
<p>Кий та його сучасники були язичниками, тобто обожнювали сили природи.</p>
<p>Позаяк за тих часів слов’яни – предки українців іще не мали власної писемності, їхні вірування майже не збереглися.</p>
<p>Відомо, що релігійні дійства проходили біля святилищ-капищ. Вони являли собою камінну вимостку або заглиблення в землі.</p>
<p>Більшість з них стояла просто неба, у центрі знаходилися жертовники та масивний стовп, на якому стояло дерев’яне або кам’яне зображення божества – ідол.</p>
<p>Найвідоміший із тих, що збереглися – Збруцький ідол 9–10 ст. Його було знайдено 1848 р. в річці Збруч на Тернопільщині.</p>
<p>На святилищах-капищах порядкували волхви.</p>
<p>Найважливішими з-поміж язичницьких богів у предків українців були божества, пов’язані з рільництвом і скотарством. Літопис розповідає про верховного бога східних слов’ян – бога сонця Даждьбога.</p>
<p>Прикметно, що втіленням сонця було кілька божеств. Так</p>
<ul>
<li>богом весняного сонця був Ярило,</li>
<li>богом зимового сонця – Поревит тощо.</li>
<li>До важливих богів належали бог неба Сварог,</li>
<li>бог  грому  та блискавки Перун, бог – покровитель худоби, родючості та добробуту Велес.</li>
<li>А ще поклонялися наші предки духам: лісовику, водянику, домовику тощо. Вірили у надприродну силу русалок, берегинь, вовкулаків.</li>
</ul>
<p>Та хоч язичницькі вірування були за тих часів панівними, прилучалися предки українців і до християнства. Віра в Ісуса Христа поширювалася на нашій землі з Візантії. Сповідували християнство й ґотські володарі, під владою яких перебували племена склавинів та антів.</p>
