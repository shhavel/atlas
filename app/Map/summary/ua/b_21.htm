<p>Агрокліматичні ресурси &ndash; це співвідношення тепла, вологи, світла, яке необхідне для вирощування сільськогосподарських культур. Вони визначаються географічним положенням території в межах кліматичних поясів і природних зон. Характеризують агрокліматичні ресурси три показники.</p>
<p>Сума активних температур повітря (сума середньодобових температур, вищих за 10&deg;С), за яких рослини розвиваються найшвидше.</p>
<p>Тривалість періоду з активними температурами (період вегетації), впродовж якого температури сприятливі для росту рослин. Розрізняють короткий, середньотривалий і тривалий періоди вегетації;</p>
<p>Забезпеченість рослин вологою (визначається за коефіцієнтом зволоження).</p>
<p>Коефіцієнт зволоження &ndash; визначається співвідношенням тепла і вологи на певній території і розраховується як відношення кількості опадів до випаровуваності за рік. Чим вища температура повітря, тим більша випаровуваність і, відповідно, менший коефіцієнт зволоження. Чим менший коефіцієнт зволоження, тим сухіший клімат.</p>
<p>Тепло і опади на земній кулі розподіляються відповідно до широтної зональності та висотної поясності. Тому за забезпеченістю агрокліматичними ресурсами на Землі виділяють агрокліматичні пояси, підпояси і зонизволоження, які мають широтне поширення на рівнинній території, а в горах змінюються з висотою. По кожному агрокліматичному поясу і підпоясу наводяться приклади типових сільськогосподарських культур із уточненням тривалості їх вегетаційного періоду. Доповненням до карти Агрокліматичні ресурси є карта Типи зими, яка допоможе при характеристиці передумов розвитку і спеціалізації сільського господарства країн світу.</p>
<p>Залежно від географічного положення країни мають різноманітні агрокліматичні ресурси. Ці ресурси невичерпні, але якість їх може змінюватись зі зміною клімату та під впливом господарської діяльності людини.</p>
