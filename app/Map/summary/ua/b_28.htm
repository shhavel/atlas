<p>Машинобудування разом із енергетикою та хімічною промисловістю входить до так званої авангардної трійки галузей, які забезпечують розвиток науково-технічного прогресу. Сучасне машинобудування світу складається з понад 200 галузей. На карті Машинобудування та металообробка представлено окремі групи галузей. Так важке (загальне) машинобудування виробляє технологічне устаткування для інших галузей: гірничодобувної, енергетичної, металургійної тощо. До загального машинобудування відносяться також верстатобудування і сільськогосподарське машинобудування. Ці галузі орієнтуються, в основному, на споживача і райони чорної металургії.</p>
<p>Автомобілебудування, залізничне машинобудування, суднобудування, авіаційна та ракетна промисловість відносяться до транспортного машинобудування. Виробництва різних транспортних засобів є трудомісткими, тому тяжіють до великих міст, де є кваліфіковані трудові ресурси.</p>
<p>Точне машинобудування об&rsquo;єднує приладобудування, електротехнічну та електронну промисловість, які є науко- і трудомісткими. Лідерство у виробництві продукції точного машинобудування належить високорозвинутим країнам, а у виробництві побутової техніки провідні позиції займають Нові індустріальні країни Азії та Китай.</p>
<p>Високий рівень розвитку машинобудування і металообробки мають країни великої сімки, Росія та більшість країн Європи. Тут зосереджені найбільші центри машинобудування. У світі виділяють наступні головні машинобудівні регіони:</p>
<ul>
<li>Північна Америка (30% світового виробництва);</li>
<li>Західна Європа (30%);</li>
<li>Східна і Південно-Східна Азія (20%);</li>
<li>Росія та країни СНД.</li>
</ul>
