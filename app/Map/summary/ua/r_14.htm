<p>Політична карта світу постійно змінюється. Під впливом історичних факторів утворюються нові держави, змінюються їх кордони та назви. Сучасна карта &ndash; лише тимчасовий знімок політичної картини світу.</p>
<p>Деякі періоди історії людства були відносно небагаті на глобальні події. Але бували часи, коли за невеликий проміжок відбувались такі значні зміни, що спричинювали руйнування старих та утворення нових союзів чи держав. Саме такими були 1960 рік, коли в Африці на місці колишніх колоній утворилось багато незалежних держав, або 1991 рік, коли внаслідок розпаду Радянського Союзу зазнала суттєвих змін політична карта Євразії.</p>
<p>Порівняння сучасної політичної карти з історичними є доказом безперервності процесів, що супроводжують історію людства. З плином часу з'являлись і зникали величні цивілізації, поставали і руйнувались могутні імперії, а колись другорядні колонії перетворювались на впливові держави. Яскравим доказом цього можуть бути давні Китайська та Єгипетська цивілізації, Вавилон та антична Греція, могутні колись Римська та Османська імперії тощо.</p>
<p>Політична карта інформує нас про те, що на планеті вже фактично не існує білих плям. Колись невідомі заморські території перетворились на незалежні держави, а деякі з них (як-то Австралія чи Нова Зеландія) за відносно невеликий проміжок часу з периферії населеного світу перетворились на сучасні процвітаючі країни.</p>
<p>У світі налічується близько 200 держав та біля 50 залежних територій. По карті ми можемо не тільки визначити столицю та розташування кожної держави, але й оцінити розміри будь-якої з них та познайомитись із прапором &ndash; одним із основних символів кожної суверенної держави.</p>
<p>Найбільшою за кількістю населення є Китай (понад 1,3 млрд чоловік), найбільшою за площею є Росія (понад 17 млн км кв.), світовий лідер за приростом населення &ndash; Індія: населення цієї країни щороку збільшується, приблизно, на 15 млн чоловік. Монголія &ndash; найбільша за площею держава, що не має виходу до моря. Окрім таких велетнів, як Росія, Канада, Китай, США, Індія на планеті є держави, які площею та кількістю жителів не відрізняються від звичайних міст (Ватикан, Андорра, Ліхтенштейн тощо).</p>
