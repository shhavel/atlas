<p>Антарктика &ndash; це південна полярна область планети, що включає материк Антарктиду, а також навколишні острови і моря.</p>
<p>Ось вже понад 200 років цей суворий край вабить до себе мандрівників та дослідників. Джеймс Кук, подорожуючи південнополярними морями в 1774 році, зустрічав на своєму шляху тільки нагромадження морської криги. Не побачивши землі, великий мореплавець категорично заявив, що південного материка не існує. Після цього майже півстоліття ніхто не намагався відновити пошуки.</p>
<p>Пізніше значних успіхів у просуванні до Антарктиди досягли експедиції англійців Уїльяма Сміта та Едуарда Брендсвілда. Та першовідкривачами материка вважаються росіяни Фадей Беллінсгаузен та Михайло Лазарєв, які своєю експедицією 1820 року довели існування материка, визначили його межі та особливості клімату.</p>
<p>Наступні сімдесят років материк вивчали з моря &ndash; занадто суворими та неприступними здавались його береги. Лише у 1895 році норвежцями Л. Крістенсеном та К. Борхгревінком був започаткований новий материковий етап досліджень Антарктиди &ndash; ці відважні люди побували на узбережжі континенту і зібрали першу колекцію небагатої антарктичної флори. У XX столітті дослідження Антарктиди стають регулярними &ndash; Британія, Німеччина, Швеція, Норвегія, Австралія, Японія посилають свої експедиції туди.</p>
<p>Підкорення Південного полюсу відбулося у грудні 1911 р. норвежцем Руалем Амундсеном, що на місяць випередив свого конкурента англійця Роберта Скотта.</p>
<p>Антарктида &ndash; материк у Південній півкулі, лежить навколо південного географічного полюса. Площа зі шельфовими льодовиками та островами серед них &ndash; 14 100 тис. км кв.</p>
<p>Антарктиду омивають три океани: Індійський, Атлантичний, Тихий. Внутрішніх морів Антарктида, звичайно, не має, тому що 99 % її території вкрито льодовиками. Об'єм льоду сягає 24,9 млн км куб. &ndash; понад 80 % об'єму прісних вод планети.</p>
<p>Антарктида &ndash; найвищий материк планети. Льодовий покрив, що утворився тут близько 20 млн років тому, в деяких місцях сягає висоти 4 800 м. Саме наявність льодового покриву визначає незвичайність рельєфу, сформованого з двох шарів &ndash; нижнього корінного та верхнього льодовикового.</p>
<p>Середня висота материка завдяки льодовиковому покриву сягає більше 2 000 м (найбільша серед інших материків), втім переважна частина рівнинної східної Антарктиди просіла під товщею льоду і знаходиться нижче рівня моря. Західна частина оперезана хребтами, один з яких увінчаний діючим вулканом Еребус. Через материк простягаються Трансантарктичні гори. Найвища точка материка знаходиться на масиві Вінсон (5 140 м). Льодовики Антарктиди постійно рухаються. На краях материка лід відколюється, утворюючи айсберги.</p>
<p>В Антарктиді знайдено багато корисних копалин (кам'яне вугілля, залізні руди, хром, нікель, золото). Та з огляду на суворість клімату та небезпеку порушення екологічної рівноваги цього унікального регіону планети розробка родовищ визнана невигідною та недоцільною.</p>
