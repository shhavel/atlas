<p><b>Фізична карта України</b></p>
<p>Основними формами земної поверхні є рівнини та гори.</p>
<p>Рівнини - це території суші, які мають рівну поверхню. Вони поділяються на низовини та височини.</p>
<p>На півночі України розташована Поліська низовина. Поверхня її заболочена, здебільшого з невисокими підвищеннями - горбами. На північному сході розташована Придніпровська низовина. Її територія горбиста з безліччю ярів та балок. Південь же займає Причорноморська низовина.</p>
<p>На території України знаходяться височини: Волинська, Подільська, Придніпровська, Донецька та Приазовська.</p>
<p>Яр - це велике заглиблення з крутими схилами на поверхні Землі, що утворюються в наслідок вимивання ґрунту стікаючими дощовими водами. Яри руйнують поверхню Землі. Коли схили ярів заростають рослинами, вони перетворюються на балки.</p>
<p>Гори - це ділянки земної поверхні, високо підняті над рівнинами. Ряд гір називають гірським хребтом. Гори бувають низькі (від 500 до 800 м), середні (від 800 до 2000 м) та високі (понад 2000 м).</p>
<p>У західній частині нашої країни простягаються середні за висотою та з округлими вершинами Карпатські гори. Їх найвища вершина (Говерла) має висоту 2061 м. А гора Роман-Кош (висота: 1545 м) є найвищою вершиною Кримських гір, що височіють на Кримському півострові.</p>
<p>Водойми суші (моря, річки, озера, болота, джерела,ставки та водосховища), які виникли в природі називаються природними, а створені людиною - штучними.</p>
<p>Море - це частина океану, яка врізається в сушу. Вода в них солона, як і в океанах. На півдні Україну омиває Чорне море, а з південного сході - Азовське. Ці моря з’єднані Керченською протокою.</p>
<p>Річка - це водний потік, який має витік (джерело, озеро, болото або льодовик) - місце де вона починається. Заглиблення, по якому тече ріка, називається руслом. Місце, де річка впадає в іншу водойму - гирло. А інші річки, води яких впадають в основну річку - притоки. Кожна річка має лівий та правий береги.</p>
<p>До великих рівнинних річок України належать Дніпро, який несе свої води з півночі на південь. Його найбільші притоки: річки Прип’ять, Десна, Псел, Ворскла, Самара. На півдні країни закінчує свій шлях Дунай. А Дністер бере свій початок у Карпатських горах. Також до великих річок</p>
<p>України належать Південний Буг і Сіверський Донець.</p>
<p>Озеро - водойма, яка виникає у природних заглибленнях на поверхні Землі й поповнюється водою рік, підземних джерел, дощовою та талою водою. Вони бувають різні за розміром, глибиною, з прісною чи солоною водою. Іноді вони утворюють цілі країни.</p>
<p>На території України близько 20 тисяч озер. Найбагатша на озера Поліська низовина відома знаменитими Шацькими озерами. У Карпатах найвідоміше озеро Синевір. Багато озер утворилося біля Дунаю - найбільше прісне озеро Ялпуг, найглибше Кагул. Солоними озерами багатий Крим.</p>
<p>Найвідоміше - Сиваш.</p>
<p>Болото - ділянка надмірно зволоженої земної поверхні.</p>
<p>В Україні найбільше боліт на Поліській низовині.</p>
<p>Джерело - це місце де на поверхню Землі витікає підземна вода. Джерела утворюються на дні ярів, балок, на схилах горбів, крутих берегів річок.</p>
<p><b>Корисні копалини</b></p>
<p>Корисні копалини - це мінерали, мінеральні речовини чи гірські породи, що використовуються в господарстві.</p>
<p>Родовища корисних копалин на карті позначаються умовними знаками. Кожна корисна копалина має свій умовний знак.</p>
<p>Оскільки копалини залягають в землі на різній глибині, тому й добувають їх в різні способи. У відкритих кар’єрах добувають копалини, що залягають близько до поверхні землі, а для копалин з глибин будують шахти та свердловини.</p>
