<p><b>ГОСПОДАРСЬКЕ ЖИТТЯ Й ПОЛІТИЧНИЙ УСТРІЙ ЛІВОБЕРЕЖНОЇ ГЕТЬМАНЩИНИ ТА СЛОБІДСЬКОЇ УКРАЇНИ У ДРУГІЙ ПОЛОВИНІ XVII ст.</b></p>
<p><b>ІСТОРИЧНА ДОВІДКА</b></p>
<p>Протягом другої половини XVII ст. посилювався наступ російського царату на українську державність. Це не могло не позначитися на адміністративно-територіальному устроєві. Свою владу в Гетьманщині царський уряд здійснював через Посольський приказ. Протягом 1654-1662 рр. в його складі працювала канцелярія з малоросійських справ. У 1662-1722 рр. діяв спеціальний Малоросійський приказ. Ці установи пильно стежили за діяльністю військово-адміністративних органів Гетьманщини. Малоросійський приказ втручався у вибори нового гетьмана та козацької старшини, підтримуючи одних претендентів і позбавляючи влади інших; збирав відомості про політичну ситуацію в Україні, вдаючись навіть до таких брудних засобів, як доноси; здійснював безпосереднє керівництво воєводами в українських містах тощо.</p>
<p><b>МАСОВА КОЛОНІЗАЦІЯ УКРАЇНЦЯМИ СЛОБОЖАНЩИНИ</b></p>
<p>На схід від Гетьманщини, на кордоні з Московією розпросторилися незаймані землі. Колись ті землі належали Чернігово-Сіверському князівству, були залюднені та обжиті, але в XIII ст. зазнали спустошливих наскоків ординців.</p>
<p>Степові завойовники вздовж річок уторували шляхи для своїх нападів на Україну й Московію. Саме тому багатий край протягом тривалого часу лишався занедбаним і знелюднілим. Він був своєрідним кордоном між Московією й татарами.</p>
<p>Від 1630-х рр. сюди потяглися валки українських переселенців, які залишали благодатні рідні місця після невдалих повстань, війни, визиску чужинців.</p>
<p>Царський уряд, зацікавлений у залюдненні порубіжних земель, всіляко заохочував переселення українців, покладаючи на них справу захисту московських кордонів від руйнівних ударів зі Степу.</p>
<p><b>ЗАСНУВАННЯ СЛОБІДСЬКИХ МІСТ</b></p>
<p>Масові переселення українців випали на середину XVII ст. Складність внутрішньої ситуації, пов'язаної з Національно-визвольною війною, змушувала родини, а то й цілі села залишати рідні місця й вирушати в небезпечну дорогу.</p>
<p>Так, 1652 р. тисяча козаків під проводом полковника Івана Дзиковського з жінками й дітьми прийшли з-під Острога на Волині.</p>
<p>Недалеко від Дону, на річках Тихій Сосні й Острогощі, вони заснували місто Острогозьк.</p>
<p>Полковник Дзиковський привів із собою всю полкову старшину: обозного, писаря, осавулів, а також двох священиків.</p>
<p>Переселенці прибули з усім господарством, що полегшувало життя на новому місці.</p>
<p>Інший великий гурт переселенців із м. Ставища Білоцерківського полку на чолі з Герасимом Кондратьєвим того самого року заснували м. Суми.</p>
<p>У 1654 р. на городищі, де зливалися річки Лопань і Харків, було засновано м. Харків.</p>
<p>Подібну історію заснування мали й такі міста, як Салтів, Мурафа, Охтирка, Балаклія, Ізюм та багато інших. Одночасно з містами закладалися села.</p>
<p>У них зазвичай селилися невеликі групи переселенців із різних земель України.</p>
<p>Оскільки поселення, що виникали, були звільнені від податків, то й називалися вони за давньою українською традицією слободами. Звідси походить і назва цілого краю - Слобідська Україна, або Слобожанщина.</p>
<p>Залишали обжиті місця й вирушали в небезпечну подорож здебільшого заможні козацькі родини. Заохочувані царським урядом, вони отримували певні привілеї.</p>
<p>До головних з-поміж них належало право займанщини. Кожен переселенець привласнював стільки землі, лісу, сіножатів, скільки міг обробити.</p>
<p>Зайнята земля не обкладалася податком. Так само не бралися податки і з господарських промислів. Замість сплати податків, українські переселенці зобов’язувалися відбувати військову службу.</p>
<p>Численних переселенців із Лівобережжя та Правобережжя приваблювало також право на козацьке самоврядування, що його царський уряд на початку колонізації зберігав за українцями. Визнання переселенцями влади царя виявлялося в складанні присяги.</p>
<p>Права українських переселенців закріплювалися царськими жалуваними грамотами.</p>
<p>Отже, протягом другої половини XVII ст. поряд із Лівобережною Гетьманщиною поставив ще один козацький край - Слобідська Україна.</p>
<p><b>АДМІНІСТРАТИВНО-ТЕРИТОРІАЛЬНИЙ УСТРІЙ ЛІВОБЕРЕЖНОЇ ГЕТЬМАНЩИНИ ТА СЛОБІДСЬКОЇ УКРАЇНИ</b></p>
<p><b>Адміністративно-територіальний устрій Гетьманщини</b></p>
<p>Зберігався майже без змін з часів Національно-визвольної війни. Наприкінці XVII ст. на Лівобережжі існувало 10 полків, які одночасно були адміністративно-територіальними і військовими одиницями.</p>
<p>Адміністративно-територіальний устрій Слобідської України</p>
<p>Сформувалося п’ять козацьких полків - Острогозький, Харківський, Сумський, Охтирський та Ізюмський. Ці полки, як і в Гетьманщині, були не тільки військовими, а й адміністративно-територіальними одиницями. Полки поділялися на сотні. Полком керував полковник із полковою старшиною. Посада полковника була виборною. Він очолював адміністрацію полку, стверджував судові постанови, роздавав поселенцям вільні землі, а також командував полком під час походів.</p>
<p>Полковників обирали довічно. Крім того, на Слобідській Україні нерідко траплялося успадкування посади полковника. Це зумовлювалося особливостями заселення нових земель: полковники звичайно були ватажками переселенських груп. Вони мали надзвичайний авторитет, бо фактично були засновниками полків, на відміну від Гетьманщини.</p>
<p><b>ВЛАДА В ЛІВОБЕРЕЖНІЙ ГЕТЬМАНЩИНІ ТА СЛОБІДСЬКІЙ УКРАЇНІ</b></p>
<p><b>Гетьманщина</b></p>
<p>Місце Генеральної військової ради ще за Богдана Хмельницького заступила Старшинська рада. До її складу входили гетьман і генеральна старшина - обозний, писар, двоє суддів, двоє осавулів, бунчужний, а також 10 полковників. Ця рада встановлювала розміри податків, оренди, виносила ухвали з питань оборони.</p>
<p>Безпосереднє ведення справ покладалося на Генеральну військову канцелярію.</p>
<p>Найвищою посадовою особою в Гетьманщині був гетьман.</p>
<p>У другій половині XVII ст. його обирала вузька Старшинська рада, рішення якої схвалювало козацьке військо на Генеральній військовій раді.</p>
<p>Остаточно затверджував гетьмана цар.</p>
<p>Влада гетьмана хоч і обмежувалася царатом, проте у вирішенні питань внутрішнього життя Лівобережної України залишалася значною.</p>
<p>Повноваження гетьмана визначалися спеціальними статтями (умовами), що укладалися між гетьманом і царем.</p>
<p>Гетьман, зокрема, мав право надавати старшині у власність землю за службу, призначати на посади.</p>
<p>Гетьман визначав також напрями внутрішньої політики Гетьманщини, умови переговорів або листування з урядами інших держав.</p>
<p>Дорадчі права при гетьманові мала Рада генеральної старшини.</p>
<p><b>Слобідська Україна</b></p>
<p>У Слобідській Україні посади гетьмана не існувало, не було й генеральної старшини. У цьому полягала ще одна особливість адміністративно-політичного устрою Слобожанщини, накинута царатом.</p>
<p>Слобідські полковники підпорядковувалися безпосередньо бєлгородському воєводі.</p>
<p>Кожний полк окремо і в різний час одержував царську жалувану грамоту, в які визначалися його права на козацький устрій, вільну торгівлю, звільнення від податків на землю тощо.</p>
<p>Вибраних у полках полковників бєлгородський воєвода, якому вони підпорядковувалися у військових справах, пропонував цареві як ... кандидатів на цю посаду.</p>
<p>Кількісний склад козацьких полків не був постійним.</p>
<p>Реєстр усіх слобідських полків містив перелік козаків, які мали відбувати військову службу.</p>
<p><b>СОЦІАЛЬНІ СТАНИ</b></p>
<p>Після Національно-визвольної війни українське суспільство зазнало великих змін.</p>
<p><b>Козаки</b></p>
<p>Чисельність козацтва зростала, воно перетворилося на привілейований стан.</p>
<p>Козаки записувалися поіменно в урядових реєстрах і підлягали тільки владі гетьмана та старшини.</p>
<p>Вони отримували право на вільне проживання в містах і селах, заняття ремеслом, торгівлею, промислом.</p>
<p>Зберігався традиційний козацький суд.</p>
<p>Козаки звільнялися від податків, їхнім основним обов’язком була військова служба.</p>
<p>Козацтво було провідним станом і в Слобідській Україні.</p>
<p>Козаки володіли землею, працювали на ній у власних господарствах, мали право вільно торгувати, не сплачувати податків.</p>
<p>Так само, як і в Гетьманщині, їхньою головною повинністю була військова служба.</p>
<p>Найчисленнішу групу становили городові козаки - так називали козаків, що мешкали у містах, містечках, селах, хуторах Гетьманщини і Слобідської України, на відміну від низових (запорозьких) козаків.</p>
<p>У другій половині XVII ст. із середовища козацтва виокремилась козацька старшина, яка посідала панівне місце в суспільстві.</p>
<p><b>Українська шляхта</b></p>
<p>Зберігалася у Гетьманщині. Вона дедалі більше зливалася з козацькою старшиною внаслідок отримання старшинських прав і привілеїв.</p>
<p><b>Селяни</b></p>
<p>Численна верства Гетьманщини. Після Національно-визвольної війни їхнє становище змінилося. Вони здобули право змінювати місце проживання, вільно вступати до козацького стану (єдиною перешкодою було майнове становище, бо військова служба відбувалася за власний кошт).</p>
<p>Особисту свободу зберігали селяни і в Слобідській Україні. Їхня відмінність від козаків полягала у тому, що вони мали платити податок до царської казни.</p>
<p><b>Міщани</b></p>
<p>Їхнє становище у другій половині XVII ст. зазнало змін.</p>
<p>Воно визначалося царськими грамотами й нормами магдебурзького права.</p>
<p>Частина мешканців міст покозачилася (60-80%). Натомість до стану міщан записувалися деякі селяни.</p>
<p>Міщани отримали право вільно володіти землями; їх не обмежували в ремеслах, промислах, торгівлі.</p>
<p>Вони сплачували податки й виконували повинності на користь держави, які, одначе, були значно менші, ніж за Речі Посполитої.</p>
<p>Багато міщан було серед переселенців до Слобідської України. Вони, як і селяни, більше жили з хліборобства, проте не цуралися й ремесел, запровадивши цеховий устрій, подібний до того, який існував у Гетьманщині.</p>
<p><b>Духівництво</b></p>
<p>Привілейований стан Гетьманщини та Слобідської України.</p>
<p>Його становище визначалося тим, що православ’я мало статус державної релігії.</p>
<p>На православну церкву гетьманський уряд покладав надзвичайно важливе завдання - бути ідеологічною опорою незалежної козацької держави.</p>
<p>Не випадково всі гетьмани допомагали церкві: чи то фінансово підтримуючи монастирі, чи то дбаючи про поліпшення освіти священиків і сприяючи друкуванню церковних книг.</p>
<p><b>ПІДПОРЯДКУВАННЯ УКРАЇНСЬКОЇ ПРАВОСЛАВНОЇ ЦЕРКВИ МОСКОВСЬКОМУ ПАТРІАРХАТОВІ</b></p>
<p>Виконання православною церквою ролі осердя Української держави непокоїло російський царат, який прагнув цілковитого підкорення України.</p>
<p>Царські урядовці вважали, що православ'я в Україні має виправдовувати їхню загарбницьку політику щодо українських земель.</p>
<p>Тим часом наявність незалежної Київської митрополії суперечила тим переконанням.</p>
<p>Тому Москва докладала зусиль, аби повністю підпорядкувати Українську православну церкву Московському патріархатові.</p>
<p>Після смерті митрополита Йосипа Нелюбовича-Тукальського (1675 р.) через втручання Москви довго відкладалися вибори на митрополичу кафедру.</p>
<p>Царський уряд прагнув використати ситуацію для досягнення своєї мети: вивести Київську митрополію з підпорядкування Константинопольському патріархові, встановивши над нею зверхність патріарха Московського.</p>
<p>Справу підпорядкування Української православної церкви Московському патріархатові можна було б уладнати швидше, якби до цього прихильно ставився Київський митрополит. Ось чому на митрополичу кафедру шукали претендента, вигідного Москві. Нарешті, такого знайшли (ним виявився луцький єпископ Гедеон Четвертинський), і 19 червня  1684 р. зібрався церковний собор.</p>
<p>За сприяння Москви єпископа Гедеона було обрано митрополитом. У жовтні того самого року новообраний митрополит поїхав до Москви, де патріарх Йоаким 8 грудня 1685 р. в Успенському соборі урочисто висвятив його.</p>
<p>Тим часом московська дипломатія шукала засобів впливу на Константинопольського патріарха, аби той дав згоду на перехід Української православної церкви в підпорядкування Московському патріархатові.</p>
<p>У травні 1686 р. Константинопольський патріарх під тиском турецького уряду погодився на відокремлення Української православної церкви від константинопольського престолу. Так, попри церковні закони, Київську митрополію було підпорядковано Московському патріархові.</p>
<p>Підпорядкування Української православної церкви Московському патріархатові стало тяжкою поразкою визвольних змагань українців - адже від 1686 р. церква більше не надавала ідеологічної підтримки в боротьбі за державну незалежність України, а навпаки, - поступово ставала слухняним знаряддям загарбницької політики царату, перетворювалася на засіб русифікації українців, позбавлення їх національної державницької ідеї.</p>