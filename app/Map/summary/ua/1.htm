<p>План місцевості - це точне креслення вигляду зверху невеликої ділянки земної поверхні.</p>
<p>Всі предмети на плані прийнято зображувати за допомогою умовних знаків. Умовні знаки - це стилізовані зображення предметів на плані.</p>
<p>Окрім умовних знаків на планах є пояснювальні надписи населених пунктів, річок, озер та інших об‘єктів.</p>
<p>План - це зменшене зображення поверхні, адже викреслити план поверхні у натуральну величину не можливо. Отже розміри об’єктів та відстані між предметами на плані зменшені відповідно до масштабу.</p>
<p>Масштаб вказує, у скільки разів на плані зменшено справжні розміри предметів і відстані між ними. Наприклад, якщо масштаб 1:100, то це означає, що 1 см на плані відповідає 100 см на місцевості. Тобто, якщо викреслити в такому масштабі план класу, то парта розміром 100 см (1 м) на плані матиме розмір 1 см.</p>
<p>Масштаб наносять внизу плану у вигляді лінійки поділеної на сантиметри, з написом. Напис вказує на відстань, яка на місцевості відповідає 1 см на плані</p>
<p>На планах напрямком на північ вважається напрямок уверх, на південь - униз, на захід - ліворуч, на схід - праворуч. Його показують стрілкою з позначенням Пн. - Пд.</p>
