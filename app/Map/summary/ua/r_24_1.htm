<p>Австралія, найменший материк Землі, знаходиться у східній частині Південної півкулі. Його площа з островами становить 7 687 тис. км кв.</p>
<p>Австралію омивають води Індійського та Тихого океанів. Біля північно-східного її узбережжя знаходиться найбільше на планеті коралове утворення, славнозвісний Великий Бар'єрний риф, що простягається більш ніж на 2 тисячі км і має ширину до 150 км.</p>
<p>Середня висота материка менше 300 м, найбільша &ndash; г. Косцюшко (2 228 м), найменша &ndash; рівень озера Ейр (-16 м від рівня моря). На заході континенту знаходиться Західно-австралійське плоскогір'я, що утворилося на докембрійській платформі. На схід від плато &ndash; структури більш молодої палеозойської платформи, окремі частини якої утворилися в епоху байкальської, каледонської та герцинської складчастостей. В основі Центральної низовини &ndash; палеозойська плита, вкрита платформним чохлом. Великий Вододільний хребет являє собою результат гороутворювальних процесів епохи каледонської та герцинської складчастостей. На півдні Центральної низовини є гірське підвищення, яке утворилося в епоху байкальської складчастості. На південному сході Великий Вододільний хребет називається Австралійськими Альпами завдяки мальовничим ландшафтам і певній схожості з Альпами європейськими.</p>
<p>Значну частину материка займають пустелі. Річкова система розвинена слабо. Майже 60% площі материка - це безстічні області, де простягаються лише сухі річища &ndash; кріки, які наповнюються водою лише після нечастих дощів.</p>
<p>Найбільша в Австралії за довжиною &ndash; р. Дарлінг (2 740 км), найбільш повноводна &ndash; р. Мюррей (2 570 км). Південно-західна частина Австралії &ndash; це край невеликих озер (найбільше &ndash; Ейр), проте всі вони солоні. Тому велике значення мають наявні тут значні запаси підземних вод. На материку відсутні високі молоді гори, тому тут немає вулканів та сучасного зледеніння.</p>
<p>Австралію майже навпіл розділяє лінія Південного тропіка. Тому це дуже теплий і посушливий материк. На нього впливають, поряд із іншими чинниками, теплі течії. В умовах теплих вод утворюються коралові рифи (Тіморське, Арафурське, Коралове моря). Південне узбережжя материка охолоджується Течією західних вітрів, а південно-західне &ndash; течією, яка утворюється поблизу Антарктиди.</p>
