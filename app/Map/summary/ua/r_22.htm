<p>Африку вважають батьківщиною людства. Саме тут знайдені сліди найдавнішої людини, яка, на думку вчених, з&lsquo;явилася, приблизно, 2 млн років тому.</p>
<p>Незважаючи на близькість Африки до Європи, європейці ще наприкінці XVI ст. не мали достатніх уявлень про материк. Важкодоступність берегів, відсутність зручних бухт, небезпечні порожисті річки, величезні пустелі й непрохідні заболочені ліси перешкоджали проникненню вглиб континенту. Перші більш-менш систематизовані відомості про обриси африканських берегів європейці отримали у 1498 р. завдяки плаванню португальця Васко да Ґами, який у пошуках морського шляху до Індії першим обігнув Південну Африку.</p>
<p>В Африці живуть народи трьох головних рас. Представники південної гілки європеоїдної раси (араби, бербери, туареги) населяють північ материка.</p>
<p>Південніше Сахари переважають народи екваторіальної раси (негроїди). </p>
<p>Острів Мадаґаскар заселений малагасійцями - представниками монголоїдної раси.</p>
<p>Населення країн Африки сповідує переважно іслам (Північна Африка) і християнство. Але в багатьох частинах континенту поширені різноманітні місцеві релігії.</p>
<p>За темпами приросту населення Африка є світовим лідером, водночас на континенті найвищій рівень смертності. Середня тривалість життя в більшості африканських країн найменша на планеті. Причина цього &ndash; дуже низький рівень життя.</p>
<p>Населення континенту розміщене нерівномірно. Найбільш залюднені узбережжя океанів і Середземного моря та долини річок. Саме тут розташовані великі міста (Каїр, Кіншаса, Александрія, Касабланка, Рабат, Луанда, Мапуту), розвинуті промисловість і торгівля. Найбільшу кількість населення має Ніґерія. Судан - країна, найбільша за площею. Для Африки характерний низький рівень урбанізації: до 80 % населення континенту &ndash; селяни.</p>
<p>Із понад 50 країн Африки переважна більшість тривалий час були колоніями. І тільки відносно недавно (після Другої світової війни), вони стали на шлях самостійного розвитку.</p>
<p>Колоніальне минуле, загальний низький рівень розвитку господарства, відсутність усталених ефективно діючих держаних інститутів стають причиною частих міждержавних, міжетнічних, міжконфесійних конфліктів, жертвами яких стають тисячі африканців.</p>
<p>Справжнім лихом для багатьох країн континенту став СНІД. У деяких із них кількість ВІЛ-інфікованих сягає 30 % населення. Нерідко країни Африки охоплюють неврожаї, які спричинюють голод і страждання мільйонів людей. Це потребує втручання світової спільноти і допомоги інших країн.</p>
