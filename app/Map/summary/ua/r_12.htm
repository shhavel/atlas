<p>Атлантичний океан є другим за площею після Тихого океану. В меридіональному напрямку він простягається через всі географічні пояси на 16 000 км і цим пояснюється значне різноманіття природно-кліматичних умов. Води океану дуже теплі, хоча на крайньому півдні і півночі температура опускається нижче 0&deg; С, і саме тому для тутешніх акваторій звичайним явищем є плаваючі айсберги.</p>
<p>Ширина Атлантичного океану в районі екватора найменша, тому тут найбільше відчувається вплив материків на океан.</p>
<p>Рельєф дна представлений Північноатлантичним і Південноатлантичним хребтами, а також меншими хребтами та окремими улоговинами. Максимальна глибина океану сягає 8 742 метрів (жолоб Пуерто-Рико).</p>
<p>Берегова лінія Атлантичного океану дуже розчленована в Північній півкулі: тут знаходяться великі затоки, більшість морів та островів. У тропічних широтах деякі з островів утворені внаслідок інтенсивного нарощування шельфів коралами.</p>
<p>Через великі розміри та значну протяжність клімат океану надзвичайно різноманітний. Температура води знижується в напрямку від екватора на південь і на північ. Солоність вод коливається від 8 &permil; в Балтійському морі до 37 &permil; в тропічних широтах. Внаслідок значної циркуляції повітряних і водних мас спостерігається порушення зонального розподілу температур і розподілу солоності води.</p>
<p>Органічний світ Атлантичного океану багатий рибою (скумбрія, тунець, тріска, оселедець), ссавцями (кити, котики, морські слони) та багатьма іншими представниками живої природи. У водах океану ведеться інтенсивний вилов риби та морепродуктів.</p>
<p>Через те, що води океану омивають береги багатьох країн (серед яких США, Канада, країни Західної Європи), саме тут пролягають головні морські шляхи. Водами океану здійснюється левова частка світових пасажирських і вантажних перевезень. Атлантичний океан з'єднаний з Індійським Суецьким каналом, а з Тихим &ndash; Панамським каналом. Відкриття цих каналів відповідно в 1869 і 1914 роках значно скоротило морські шляхи між країнами і континентами, а також пожвавило мореплавання.</p>
<p>Інтенсивне господарське використання океану має і свої негативні наслідки. Великі акваторії його центральної частини сильно забруднені внаслідок аварій нафтових танкерів, затоплення атомних човнів та захоронення різних відходів. Усе це завдає великої шкоди океану і спонукає міжнародні екологічні організації вести послідовну боротьбу за зменшення техногенного навантаження на океан та збереження його біологічного різноманіття.</p>
