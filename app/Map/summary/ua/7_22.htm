<p><b>Історичне значення Київської русі та Галицько-Волинської держави</b></p>
<p><b>План викладу</b></p>
<ol>
<li>Місце Київської Русі та Галицько-Волинської держави в історії українського народу.</li>
<li>Походження та поширення назви «Україна».</li>
<li>Походження і розвиток національної символіки.</li>
<li>Міжнародне значення Київської Русі та Галицько-Волинської держави.</li>
</ol>
<p><b>Основний виклад</b></p>
<p><b>1. Місце Київської Русі та Галицько-Волинської держави в історії українського народу</b></p>
<p>Дослiдження мови, побуту, звичаїв та обрядiв русичiв 10–13 ст. на теренах Київщини, Чернiгiвщини, Галичини та Волинi – центральних земель Київської Русі та Галицько-Волинської держави – дають підстави називати їх давнiми українцями.</p>
<p>Коріння нашого народу – у східнослов’янських племенах, які протягом 5–7 ст. активно розселялися на нові землі.</p>
<p>Перша східнослов’янська держава – Київська Русь – була середньовічною імперією.</p>
<p>Поряд із давніми українцями – державотворчим, панівним народом – у ній мешкали й інші – слов’янські, а також балтські, фінські, тюркські народи.</p>
<p>Українці від тісного співжиття в одній державі з ними отримали змогу ясніше усвідомити свою окремішність, неподібність до інших народів, що, зрештою, сприяло формуванню свідомості народу, або, як кажуть дослідники, національної самосвідомості.</p>
<p>Безпосереднім спадкоємцем Київської Русi стало Галицько-Волинське князівство.</p>
<p>Утворене у 1199 р. Романом Мстиславовичем, воно служило опорою українській державності протягом наступного століття і проіснувало до 1340 р.</p>
<p>Збережені Галицько-Волинським князівством українські державницькі традиції були сприйняті українською шляхтою, а згодом козацтвом, і відроджені в Українській козацькій державі.</p>
<p>Ось чому видатний український історик Михайло Грушевський стверджував, що Галицько-Волинське князівство безпосередньо успадкувало політичні та культурні традиції княжого Києва.</p>
<p>Отже, значення Київської Русі – держави, створеної українським народом на княжому етапі його історії, за словами того ж таки Михайла Грушевського, полягає в тому, що вона є першою формою української державності.</p>
<p><b>2. Походження та поширення назви «Україна»</b></p>
<p>Назва Україна вперше вживається, у Київському лiтопису пiд 1187 р.</p>
<p>Того року в битвi проти половців загинув переяславський князь Володимир Глiбович.</p>
<p>З сумом сповіщаючи про ту подію, літописець записав, що за князем «Україна багато потужила».</p>
<p>Дослідники твердять, що за тих часiв назва «Україна» поширювалася на Київщину, Переяславщину та Чернiгiвщину.</p>
<p>Пiд 1189 р. у тому ж лiтопису вжито назву «Україна Галицька» стосовно Галицького князiвства.</p>
<p>Про походження назви Україна iснує кiлька припущень.</p>
<p>Втім, більшість дослiдників пов’язують походження назви Україна зi словом «край-країна» у значеннi «рiдний край, країна, земля».</p>
<p><b>3. Походження і розвиток національної символіки</b></p>
<p>Головний елемент сучасного герба України – тризуб – був князівським знаком династії Рюриковичів, успадкованим від ранiших часiв.</p>
<p>Свiдченням цього є найдавніші археологічні знахідки зображення тризуба, що їх вiдносять до 1 ст. н. е.</p>
<p>Найвiдоміше зображення тризуба періоду Київської Русі – зображення на монетах Володимира Великого.</p>
<p>Загалом цей родовий знак протягом кiлькох століть був поширений у всiх князiвствах Київської Русi, незмінно зберігаючи значення символу влади князя.</p>
<p>Цей князівський родовий символ не передавали у спадщину незмінними, як це буває з гербами (ознакою герба є передача його нащадкові в усталеному вигляді), а кожен новий князь додавав до зображення якісь зміни.</p>
<p>Iснує близько 40 версiй, якi пояснюють його iсторiю. Дехто вважає, що цей знак запозичено в народiв-сусiдiв, iншi – що це споконвiчний символ наших предків.</p>
<p>За князівських усобиць – тризуб – утратив значення загальнодержавного.</p>
<p>Кожен князь прагнув створити власну символіку, що згодом закріпилася в гербах українських земель.</p>
<p>На Київській землі тризуб заступило зображення святого архістратига Михаїла, якого вважали покровителем воїнів і символом перемоги.</p>
<p>Новий знак набув поширення на початку 12 ст. Архістратиг Михаїл був духовним патроном великого князя Святополка-Михайла Ізяславича, який на його честь збудував Михайлівський Золотоверхий собор у Києві.</p>
<p>Старший син Володимира Мономаха, великий князь київський Мстислав користувався печаткою із зображенням святого Михаїла.</p>
<p>Згодом зображення архістратига Михаїла з князівських печаток перейшло до герба міста.</p>
<p>Часів розквіту Галицько-Волинського князівства сягає і герб сучасного Львова.</p>
<p>Зображення лева символізувало мужність, владу, звитягу, великодушність.</p>
<p>Дослідники припускають, що знак лева як герб міг прийняти Лев Данилович. Його онук, Лев Юрійович, також ним користувався.</p>
<p>На думку вчених, зображення лева було гербом Галицького князівства.</p>
<p>Найдавніше, документально засвідчене зображення лева в гербі Львова зустрічаємо на печатці, прикладеній до документа за 1359 р.</p>
<p><b>Прапори-стяги</b></p>
<p>Стяги русичів мали вигляд витягнутих трикутників.</p>
<p>Зі 168 зображень прапорів у Радзивілівському літопису 147 засвідчують червону барву стягів.</p>
<p>Решта – синю, зелену, брунатну або білу. Зі запровадженням християнства на полотнищах прапорів стали зображувати святих – покровителів того чи того князя або землі, а також князівські знаки, хрести, сонце, зірки.</p>
<p>За часів роздробленості набули поширення чотирикутні прапори.</p>
<p>Коли за землями закріпилися герби, їх почали повторювати на прапорах.</p>
<p><b>4. Міжнародне значення Київської Русі та Галицько-Волинської держави</b></p>
<p>Роль Київської Русі у тогочасному світі великою мірою визначалось її розташуванням на найважливіших торговельних шляхах.</p>
<p>Ідеться, зокрема, про шлях «З варяг у греки», що пов’язував Балтійське й Чорне моря.</p>
<p>Важливим також був суходільний шлях, що пролягав від Києва на захід, через Краків і Прагу в Південну Німеччину, до міста Реґенсбурґа на Дунаї.</p>
<p>Особливе значення мало торговельне партнерство руських земель із Візантією – найрозвиненішою тогочасною державою.</p>
<p>Про велику політичну роль Русі в тогочасній Європі красномовно свідчать розгалужені династичні шлюби руських князів.</p>
<p>Військова міць Київської держави давала можливість протягом сторіч успішно захищатися від нападів кочових народів, зокрема печенігів і половців.</p>
<p>Київська Русь стала своєрідним щитом для захисту народів Центральної та Західної Європи від монгольської навали.</p>
<p>Найбільший вплив на культуру руських земель мала Візантія.</p>
<p>Цьому сприяло й утвердження православного християнства.</p>
<p>Вчені наголошують на існуванні в Європі двох культурницьких зон – латинської та греко-слов’янської (візантійсько-руської).</p>
<p>Власне, провідним осередком останньої й були Київська Русь та Галицько-Волинська держава.</p>
<p>Виявом міжнародного авторитету Галицько-Волинської держави було коронування князя Данила Романовича.</p>
<p>Ця подія засвідчує європейську орієнтацію зовнішньої політики Галицько-Волинської держави.</p>
