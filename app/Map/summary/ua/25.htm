<p>Береги України омивають Чорне та Азовське моря. Площа Чорного моря 422 тис. км2. Більша його частина знаходиться в субтропічному поясі. Середня глибина – 1271 м, максимальна – 2245 м. На глибинах більше 100-120 м води насичені сірководнем, що негативно впливає на органічне життя. У Чорному морі нараховують понад 660 видів рослин і 2000 видів тварин, які живуть переважно в аеробній (насиченій киснем) зоні. Щорічно море дає до 300 тис. тонн біологічних ресурсів. Екологічні проблеми Чорного моря:</p>
<ul>
<li>надмірне надходження промислових, побутових і сільськогосподарських забруднень, що призводить до нагромадження мертвої органічної речовини і збільшення вмісту сірководню;</li>
<li>зменшення вільного кисню в морській воді, через що цвіте вода, гинуть риба, молюски, водорості в лиманах;</li>
<li>зменшення обсягів вилову чорноморської кефалі, скумбрії, ставриди, що призводить до економічних збитків;</li>
<li>катастрофічне розмноження медузи.</li>
</ul>
<p>Площа Азовського моря – 39 тис. км2. Воно знаходиться в помірному поясі. Середня глибина 4-7 м, максимальна – 15. Рослинний і тваринний світ високопродуктивні, зокрема налічується 79 видів риб. Проблеми Азовського моря пов'язані з діяльністю людини:</p>
<ul>
<li>підвищення солоності води через скорочення річкового стоку головних річок (будівництво водоймищ, збільшення забору води на господарські потреби);</li>
<li>зниження рівня води;</li>
<li>зниження біологічної продуктивності.</li>
</ul>
