<p><b>Природні зони України. Рослинний і тваринний світ</b></p>
<p>Природна зона - це велика ділянка земної поверхні з однаковою погодою впродовж року, подібними ґрунтами, рослинами та тваринами. На погоду зони найбільше впливає кількість тепла, а також форми її поверхні та віддаленість від полюсів, океанів, пустель. Від зміни температури впродовж року залежить багатство рослинного світу зони. А оскільки рослини є кормом для тварин, то це впливає й на різноманітність тварин.</p>
<p>Територія України знаходиться в межах декількох природних зон: мішаних лісів, лісостепу, степу, Українських Карпат та Кримських гір. У горах природні зони змінюються від підніжжя до вершин.</p>
<p>Зона мішаних лісів займає північну частину України. Вона дуже багата на озера болота та річки. Завдяки значній кількості опадів річки цієї зони повноводні.</p>
<p>У лісах рослини ростуть ярусами. Верхній - дерева, середній (підлісок) - кущі, нижній - трави та гриби. Тут поширені дерева: сосна та дуб звичайні, граб, береза, липа, осика, клен, вільха; підлісок: ожина шипшина, барбарис, ліщина, малина, брусниця, чорниця; трав’янисті: підсніжник, пролісок, ряст, анемона, конвалія, фіалка, купина, сон-трава, папороть, копитняк, звіробій, деревій, валеріана, ромашка, іван-чай. У мішаних лісах багато грибів.</p>
<p>У зоні мішаних лісів різноманітний тваринний світ. Тут водяться травоїдні: зубр, лось, олень благородний, козуля, заєць миші; хижі: вовк, лисиця, рись, тхір чорний, куниця лісова; всеїдні: дика свиня, борсук, білка, їжак. Біля водойм живуть бобри, видри, ондатри; на узліссях: гадюки, ящірки; а мешканцями водойм є вужі, жаби, тритони, риба.</p>
<p>У зоні мішаних лісів є всі необхідні умови для життя птахів (солов’ї, зозулі, шпаки, мухоловки, лелеки, сірі журавлі, кулики, лебеді, рябчики, глухарі, тетеруки, сірі сови, дятли).</p>
<p>Територія, на якій чергуються ділянки лісу і степу, називається лісостеповою зоною.</p>
<p>Природні умови цієї зони сприятливі для росту та розвитку дикорослих та багатьох культурних рослин. У цій зоні переважно трапляються ділянки листяних лісів, в яких живуть тварини, що поширені й в зоні мішаних лісів.</p>
<p>Далі на південь від лісостепу знаходиться безлісна територія - степова зона. Ця зона не багата на опади, а гарячі суховії та холодні вітри руйнують родючий шар ґрунту. Тут ростуть переважно трав’янисті рослини, а дерева й кущі зустрічаються лише на берегах водойм та в балках.</p>
<p>Навесні в степу розпускаються півники, гіацинти, крокуси, горицвіт, тюльпани, півонії, маки. Улітку з’являються полин, типчак, ковила.</p>
<p>Більшість тварин степу має жовто-сіре забарвлення і живе в норах: бабаки, ховрахи, хом’яки, миші, тушканчики, лисиці, тхори, борсуки. В норах дрібних звірів селяться плазуни: гадюка та черепаха степові, ящірки прудкі. Поширені степові птахи: дрохва, стрепет, жайворонок степовий, перепілка, журавель степовий, кібчик, орел та лунь степові, боривітер. У степах безліч комах: метеликів, жуків, сарани, коників.</p>
<p>Південний берег Криму - це смуга суходолу (від 1 до 12 км) між Кримськими горами і Чорним морем. Тут на погоду істотно вливають Кримські гори, які захищають узбережжя від холодних вітрів, та Чорне море, бо його прохолода зменшує літню спеку суходолу, а взимку, віддаючи тепло, зігріває повітря над узбережжям.</p>
<p>Природні умови сприятливі для росту і розвитку рослин: ялівцю та плюща деревовидних, дуба пухнастого, скипидарного та суничного дерев, кипариса, пальм, магнолії, кедру ліванського, лавру.</p>
<p>Тваринний світ багатий метеликами, жуками, кониками, бабками, джмелями. Деякі рідкі види занесені до Червоної книги України: метелик - бражник мертва голова, жуки - турун кримський і вусач альпійський. Мешкає багато птахів: корольки, мухоловки, солов’ї, дрозди, чайки, баклани, качки, орли, яструби, соколи-сапсани. Водяться жаби, ящірки (зокрема безнога - жовтопузик), змії.</p>
<p>Українські Карпати - це гори, утворені кількома гірськими хребтами, тут випадає найбільше опадів.</p>
<p>На схилах гір, біля підніжжя, росте листяний ліс утворений дубом, грабом, липою, кленом, буком. Вище з’являються ялиця, смерека і ліс стає мішаним. Підлісок утворює малина, ліщина, ожина, шипшина. На узліссях багато лікарських рослин, а під деревами багато грибів: білих підберезників, підосичників, маслюків опеньків. Піднімаючись вище, мішаний ліс переходить в хвойний. З’являється модрина, а ґрунт під деревами вкритий мохами. На галявинах ростуть брусниця та чорниця. Вище хвойні ліси змінюють чагарники із сосни гірської ті ялівцю. За ними розкинулись полонини вкриті трав’янистими рослинами.</p>
<p>У Карпатах водяться: звірі - ведмідь бурий, кіт лісовий, рись, олень благородний, заєць борсук, білка; птахи - лелека чорний, орел, беркут, шишкар ялиновий, змієїд, тетерук, рябчик, строкатий та чорний дятли, чорна і чубата синиці; плазуни і земноводні - саламандра плямиста, притон карпатський, полоз лісовий, ящірка живородна, жаба прудка і квакша; риба - форель. Лише тут трапляються: білка та глухар карпатські, полівка снігова.</p>
<p>Кримські гори лежать між степовою зоною та Чорним морем. Вони є вологим «островом» у сухому Криму.</p>
<p>На схилах гір, біля підніжжя, росте ліс з дуба пухнастого і ялівцю високого, зустрічаються суничне дерево та фісташка. У підліску росте - ялівець колючий, шипшина, вовчі ягоди, кизил, плющ.</p>
<p>Третій ярус складають: підсніжники, крокуси, гіацинти, глуха кропива, жовтець роздільний, борщівник пухнастий, аденофора кримська (занесені до Червоної книги). Вище з’являються дуб скельний та сосна кримська, а в підліску - жасмин, терен колючий. Ще вище панують граб та бук із сосною кримською. На вершинах розкинулись яйли (столеподібні луки), на яких ростуть: ковила, типчак, шавлія, костриця, стоколос, осока, чебрець, еспарцет.</p>
<p>На положистих схилах, у лісах, водяться олень благородний, козуля, а на крутих - муфлон.</p>
<p>Також зустрічаються заєць-русак, куниця кримська, лисиця кримська гірська, ласка, борсук, дика свиня, їжак, кажани. Живе багато птахів: сойка кримська, дятел строкатий, синиця чорна, шишкар ялиновий, сип білоголовий, гриф чорний, орлан-білохвіст. Водяться рідкісні рептилії та земноводні: полоз леопардовий, ящірка скельна, гекон кримський, ропуха зелена, черепаха болотна. Також рідкісні комахи: богомол, турун кримський, вусач альпійський.</p>
<p>Для збереження природного різноманіття в усіх природних зонах створено заповідники і національні парки, які мають особливий режим природокористування.</p>
